<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>postriziny-10</title>
		<link href="../Styles/postriziny_idstyles.css" rel="stylesheet" type="text/css"/>
	</head>
	<body id="postriziny" xml:lang="cs-CZ">
		<div>
			<p id="toc_marker-8" class="MLP-uroven2-kapitola"><a id="x.35163"></a>8</p>
			<p class="MLP-text-bez1radku">Strýc Pepin pracoval v&#160;pivovaře už tři týdny; vzali jej bednáři a&#160;od té doby bylo v&#160;pivovaře veselo. Když jsem mohla, vzala jsem kbelíky a&#160;šla jsem přes pivovarský dvůr pro mláto, pan podstarší se na mne zadíval zkoumavě, zdali má přinést tuplák piva, přikývla jsem, a&#160;zatímco jsem nabírala z&#160;vozu mláto, bednáři drželi dopolední svačinu, strýc Pepin ležel na zádech a&#160;na prsou měl prázdný soudek štěněte a&#160;bednářští se mohli potrhat smíchy, kuckali drobečky z&#160;mazaných chlebů, když strýc Pepin zpíval: „Do re mi fa sol la si do!“</p>
			<p class="MLP-text">Bednářský pomocník klečel nad strýcem a: „Pane Josef, teďky zase tu stupnici nazpátek, tak jak to cvičil Carusa a&#160;Mařáček!“</p>
			<p class="MLP-text">A&#160;strýc Pepin odkašlal a&#160;hrozivě kvičel: „Do si la sol fa mi re do…“</p>
			<p class="MLP-text">A&#160;když se dělníci nasytili tím řevem, bednářský pomocník pravil: „A&#160;teďky, pane Josef, zazpívejte vysoké cé.“</p>
			<p class="MLP-text">A&#160;bednářští se zvedli, naklonili se nad strýcem Pepinem, který kníkal to vysoké cé, a&#160;bednářští křičeli smíchem, lehali si s&#160;mazanými chleby na záda, pak se vyhoupli a&#160;kuckali drobečky a&#160;opírali se o&#160;bednárnu a&#160;chrchlali, aby se smíchem nezadusili.</p>
			<p class="MLP-text">A&#160;uprostřed dvora starý sladovník Řepa pražil slad na černé pivo, seděl na židli a&#160;otáčel černým bubnem na hřídeli a&#160;pod tím bubnem modrounce a&#160;růžově a&#160;červeně hořelo dřevěné uhlí a&#160;starý sladovník, zasypaný šedinami, otáčel velebně a&#160;pravidelně tou sazemi obalenou koulí jako nějaký bůh z&#160;prastarého mýtu zeměkoulí.</p>
			<p class="MLP-text">Bednářský pomocník se naklonil nad strýcem a&#160;řekl: „A&#160;teďky ještě, jako poslední dechové cvičení, zazpívejte, pane Josef, vysoký cé, ale dovnitř… ale pozor, ať si nenalámete do trenýrek anobrž neuděláte do kalhot kytku!“</p>
			<p class="MLP-text">A&#160;strýc Pepin nadechl, krčil nos a&#160;bednářští se nakláněli nad ním a&#160;strýc zpíval do sebe to vysoké cé, takový táhlý tón, jaký vydávají vrzající vrátka, zpíval se vším úsilím to vysoké cé, minutu vydržel to zpívání do sebe, a&#160;to jej tak vyčerpalo, že rozhodil ruce a&#160;oddychoval a&#160;sud se mu na prsou zdvíhal, jak v&#160;hudební škole leží žáci na koberci na zádech a&#160;profesor jim dává na prsa knihy.</p>
			<p class="MLP-text">A&#160;já jsem kráčela s&#160;kbelíky mláta kolem otevřených dveří do kotelny, v&#160;přítmí tam zářil spodní půlkruh kotle, popelník svítící šafránovou barvou hořícího uhlí na roštu, ozářeným popelníkem, padaly červené a&#160;fialové hořící uhlíky a&#160;zelenomodrá škvára a&#160;hned vedle ve tmě zářil otevřený kotel béžovou barvou a&#160;tam dělník stočený jako dítě v&#160;lůně matčině vyklepával v&#160;té stočené pozici vodní kámen z&#160;kotle, dvě žárovky ozařovaly prudce toho do oblouku stočeného dělníka, který pracoval v&#160;prachu a&#160;ještě si přitom zpíval, obtočen dráty elektrického vedení jako pupeční šňůrou. Vždycky když jsem ze slunce zahlédla ten prudce osvětlený ovál a&#160;toho kladívkem kousek po kousku vyklepávajícího dělníka, myslela jsem, že každý, kdo jde kolem, ustrne nad tím obrazem v&#160;lunetě, ale nikdo se ani nezastavil, nikdo nepolitoval, a&#160;nepolitoval ani sám sebe ten, kdo celých čtrnáct dní jak datel vyklepával v&#160;schoulené pozici sanytr, a&#160;naopak, ještě si zpíval.</p>
			<p class="MLP-text"><span>A&#160;bednáři už skončili svačinu, bednářský mistr stál jak pastýř mezi ovcemi, kolem sebe stovky sudů, nakláněl se nad jedním, zkoumavým okem se díval, pak se narovnal a&#160;z&#160;útrob sudu vytáhl na stočeném drátě hořící svíci, a&#160;zase se naklonil nad dalším sudem a&#160;spustil do jeho vnitřku svíci a&#160;pečlivým okem prohlížel, zda sud může být naplněn pivem anebo zda musí být požahován, to jest vysmolen, strýc Pepin stál u&#160;velikánských kamen a&#160;přikládal do nich antracit a&#160;koks, rozpaloval smůlu, ta kamna už temně duněla a&#160;z&#160;krátkého zahnutého komína frčel červený, modrými okraji vroubkovaný oheň, plameny zdobené sršící zelenou korunkou, jako je plamen na letlampě, kterou se rozmrazují zamrzlá kolena nebo se spaluje stará barva.</span></p>
			<p class="MLP-text">Kočí nakládali do vozů mokré sudy piva, vynášeli bečky s&#160;ledem. Pan podstarší mi podal máz oranžového piva, máz plný krůpějí sražené páry. A&#160;já jsem věděla, že mne pan podstarší nemá rád a&#160;že by mi dal ne jeden, ale pět mázů piva a&#160;víc, jen kdybych je pila a&#160;vypila a&#160;dělníci viděli, jak na opilství náchylnou má pan správce ženu, ale já jsem byla mladá, a&#160;tím jsem byla nade vším, ať jsem dělala, co jsem dělala, vždycky jsem se ptala napřed jen sebe a&#160;vždycky jsem si přikývla, a&#160;to moje vnitřní přikývnutí, ten pokyn mého učitele, který byl tady někde u&#160;srdce ve mně, to přitakání mi ihned přešlo do krve a&#160;moje ruka se natáhla a&#160;s&#160;chutí jsem se napila, s&#160;takovou chutí, že kočí přestali sedlat sudy a&#160;dívali se na mne. Tak jsem stála u&#160;rampy, stranou koní, Ede a&#160;Kare jako by se dorozumívali se mnou, jejich hříva a&#160;mohutné ocasy měly taky barvu zlatého piva. A&#160;starý Řepa uprostřed pivovarského dvora teď vytáhl hřídel, znalecky se podíval na obsah praženého sladu a&#160;přikývl si, zatáhl za kliku a&#160;na mechanismu vysunul tu černou kouli mimo řeřavé uhlí, odjistil kladívkem opatrně závěr a&#160;zatočil klikou a&#160;horký, pražený slad se sypal do černého síta a&#160;vůně sladu se rozprskla, jistě teď už je na náměstí a&#160;chodci se otáčejí směrem k&#160;pivovaru, kde uprostřed starý sladovník spokojeně mručí a&#160;černým dřevěným pohrabáčem se probírá praženým sladem.</p>
			<p class="MLP-text">A&#160;strýc Pepin stál u&#160;požahovacích kamen a&#160;usmíval se na mne, měl koženou zástěru, pec za ním duněla a&#160;rozpálená hrozila, že vyletí do vzduchu jako nějaká fantastická raketa z&#160;Vernova románu. Ten plamen, který sršel za strýcem Pepinem, byl tak hrozně krásný, že jsem se rozhlížela, ale nikdo se nepodivil té parádě. A&#160;bednářský mistr přišel a&#160;na líze začal spouštět sudy strýci Pepinovi k&#160;nohám a&#160;strýc Pepin každý sud vzal, nadhodil si jej na koleno a&#160;narazil na jehlu, zmáčkl nožní páku a&#160;do sudu vstřikla vařící smůla a&#160;strýc Pepin zvedl sud a&#160;ve volném pádu jej pustil a&#160;sud se zvolna kuláčel a&#160;z&#160;plnicího otvoru vytékal modrounký dým a&#160;obtáčel sud modravou mašlí, jako rabín, když si na ruce omotává svaté řemínky, a&#160;když se sud dole zastavil, bednářský pomocník jej vzal nebo kopancem mu dal směr a&#160;sud se posadil na zvolna se otáčející hřídele vykulovačky, jeden sud vedle druhého, všechny sudy se teď otáčely a&#160;modroučký dým je obtáčel jako obroučka pérující kolem hlavy svatých mužů.</p>
			<p class="MLP-text">Dívala jsem se a&#160;jako vždycky, když se dívám na práci s&#160;ohněm, dostala jsem žízeň, jazyk se mi lepil na patro a&#160;místo slin jsem měla v&#160;ústech jen takové cigaretové papírky, zdvihla jsem máz a&#160;polekala jsem se, máz mi skoro vystřelil vzhůru, myslela jsem, že ještě bude těžký pivem, ale byl tak lehounký, protože pivo už jsem vypila, pan podstarší podřepí a&#160;vzal ode mne máz a&#160;zasmál se a&#160;vešel do spilky, já jsem věděla, že mi natočí pivo na jeden zátah, takovou hladinku mi udělá, možná že mi do půlky plecháče natočí ležák a&#160;dotočí to potom černým granátem, takové říznuté pivo je něco, co vyvolává pochvalné mručení celého těla, belgičtí valaši metali jak ječmen světlými ocasy a&#160;řičeli, kočí vyšel ze spilky, nesl dva plecháče a&#160;každému valachovi podal jeden, vzali ten plecháč do zubů, natáhli uzdu a&#160;pili, jak pili, tak zvedli šíje až vzhůru, aby do poslední kapky do nich nateklo to pivo, a&#160;když dopili, odhodili plecháče a&#160;vydali radostné zařehtání a&#160;hrabali kopyty a&#160;z&#160;podkovy se drolily sotva viditelné jiskry, kočí se smál a&#160;přikývl mi, přikývla jsem a&#160;koně přikývli také, pan podstarší teď podřepí a&#160;podal mi z&#160;rampy máz, přivoněla jsem k&#160;pěně a&#160;přikývla, a&#160;strýc Pepin začal zpívat: „Ó vy lípy, óóó vy lííípy!“</p>
			<p class="MLP-text">A&#160;bednářský pomocník volal: „Pane Josef, víte, co to bude za slávu, až budete v&#160;Národním divadle zpívat Přemysla?“</p>
			<p class="MLP-text">A&#160;strýc Pepin přikyvoval, sedlal sudy na nastřikovač vařící smůly a&#160;slzy mu kapaly na zástěru a&#160;bednářský pomocník pokračoval:</p>
			<p class="MLP-text">„Za to vám ručím, až bude ta premiéra, tak jen z&#160;tohohle pivovaru pojede celej autobus do Prahy, jen se musíte dál školit, teďky vám místo čtvrtněte budeme dávat na prsa prázdnou půlku.“</p>
			<p class="MLP-text">„Třeba hektolitr, třeba tuplák, jen když to dotáhnu tam, kam Carusa a&#160;Mařáček,“ křičel strýc Pepin.</p>
			<p class="MLP-text">„Je to mutra,“ řekla jsem už do plecháče a&#160;pak jsem nasála a&#160;zvolna, zadržujíc touhu do sebe přelít celý obsah mázu, pomaličku a&#160;sladce jsem lokala ten světlý ležák říznutý černým granátem, tu mutru, jak říkali sladovníci, pila jsem pomaličku a&#160;něžně, zrovna tak jako v&#160;letní podvečer tam někde za pivovarem, na mezích mezi žity, kdosi sedává a&#160;sladce troubí na křídlovku tesknou píseň jen tak pro sebe, se zavřenýma očima a&#160;s&#160;chvěním a&#160;třesem blýskavého nástroje v&#160;mosazných rukách, jen tak do večera s&#160;hlavou lehce zakloněnou, sám pro sebe si hraje tesklivou píseň.</p>
			<p class="MLP-text">Bednářský pomocník třásl rukou nad hlavou:</p>
			<p class="MLP-text">„A&#160;pane Josef, víte, kdo bude v&#160;lóži? Váš pan bratr a&#160;paní švagrová, pan starosta Jandák, ten, co chodí do barů kontrolovat, jestli mají slečny podle předpisu fešný a&#160;festovní lejtka, jen škoda, že se té slávy nedočkali vaši páni rodiče, maminka a&#160;tatínek! To by bylo radosti!“</p>
			<p class="MLP-text">A&#160;strýc Pepin se rozplakal, utíral do zástěry slzy a&#160;přikyvoval, a&#160;bednářský pomocník nelítostně pokračoval: „A&#160;teďky po představení by slečny, pane Josef, po vás házely kytky a&#160;novináři by se ptali, kde se ve vás, mistře, vzal ten talent? A&#160;co byste, pane Josef, řekl, co?“</p>
			<p class="MLP-text">„Že je to dar boží,“ vykřikl strýc Pepin a&#160;přiložil obě dlaně na tvář a&#160;plakal a&#160;sudy na vykulovačce se otáčely a&#160;dál každý sud plnicím otvorem vytékal něžnými slinami, které rotací tvořily kolem každého sudu pérující modrounkou obruč, fialové kolo, neonový nákrčník.</p>
			<p class="MLP-text">Bednářský pomocník pokračoval slavnostně:</p>
			<p class="MLP-text">„A&#160;teďky vy byste ale taky musel novinářům říct, že hlasovou techniku vás naučil rakouskej hejtman von Meldik, ten, kterej zpíval ve vídeňský Opeře zamlada, kterej…“</p>
			<p class="MLP-text">A&#160;bednářský pomocník nedořekl, strýc zařval a&#160;oběma rukama vzhůru třásl:</p>
			<p class="MLP-text">„Hovno! Trafikanta by císař nevzal do opery, a&#160;když, tak na záchod, a&#160;ani to ne. No počké, Meldíku, až půjdu kolem tvý trafiky, tak ti dám boxlíka skrz vokýnko!“</p>
			<p class="MLP-text">Bednářský pomocník stočil sud, držel jej a&#160;dým stoupal bednáři na prsa a&#160;obtáčel se kolem jeho tváře, a&#160;bednář volal: „Jenže Meldík řekl, že jak tě uvidí, tak bude mít připravenej pepř, a&#160;jak se nakloníš, tak ti foukne pepř do vočí, a&#160;pak říkal Meldík…“</p>
			<p class="MLP-text">„Co říkal, co?“ řval strýc Pepin.</p>
			<p class="MLP-text">„Pak Meldík jen vyběhne a&#160;bude si moct dělat s&#160;tebou co chce. Že prej tě přikope až sem do pivovaru,“ odvážil se bednářský pomocník.</p>
			<p class="MLP-text">„Cože? Mě, rakouskýho vojáka, kterýho dělali šarží a&#160;které ju nevzal, mě, které jsem nosil hejtmanovi šavli? A&#160;to se na to podíváme! Já jak přijdu k&#160;trafice, tak hned ji celó srazím z&#160;mostu do Labe!“ křičel strýc a&#160;bral sud a&#160;nadhodil jej kolenem, a&#160;jak jej narazil na stříkací jehlu, plnicí otvor ten nastřikovač minul a&#160;strýc Pepin sešlápl nožní páku a&#160;já jsem odložila máz, postavila jej na rampu a&#160;otřela si ústa, a&#160;nejdřív jsem myslela, že mám z&#160;toho ležáku řezaného černým granátem vidění, bednářský pomocník a&#160;mistr a&#160;kolemjdoucí strojník a&#160;starý Řepa, který otáčel hřídelí s&#160;novou dávkou sladu, všichni začali tancovat, tak poskakovali, chytali se za tváře a&#160;lískali se do nohou, vypadalo to, jako by moravští Slováci cifrovali, ale starý Řepa nemohl od kliky, tak otáčel hřídelí a&#160;přitom se chytal za obličej a&#160;střídavě třepal rukou a&#160;druhou dlaní otáčel černou koulí, bubnem, ve kterém se pražil slad, až teď, zatáhl za kliku a&#160;odstavil buben mimo žár žížnivého dřevěného uhlí a&#160;tak jako bednářští poskakoval, lískal se do lejtka, jako by tisíce komárů bodalo.</p>
			<p class="MLP-text">Bednářský pomocník křičel: „Pane Josef, zarazte tu smůlu!“</p>
			<p class="MLP-text">A&#160;strýc Pepin šlapal, ale pořád vedle, až nyní šlápl na nožní páku, a&#160;teď jsem to teprve viděla, jak do všech stran z&#160;jehly tryskající drobounké krůpěje horké smoly zvadly a&#160;všechny ty tenounké jantarové větvičky, po kterých se rozstřikovaly ty kapínky drobné jako jáhly, jak zlatá rýže, jak protivný hmyz, všechny ty proutky naráz klesly do prachu pivovarského dvora a&#160;bednáři si odlípávali z&#160;tváří a&#160;hřbetů rukou a&#160;krků zasychající drobty smoly a&#160;zlostně se dívali na strýce Pepina, který stál u&#160;těch obrovských kamen, ze kterých pořád chrčel a&#160;chroptil a&#160;ropotal zahnutým komínkem tlustý a&#160;krátký oheň. Strýc Pepin štrikoval popálenými prstíky, díval se do země.</p>
			<p class="MLP-text">Bednářský mistr řekl: „Tak hoši, a&#160;do práce, ať pan Josef může jít brzy za holkama.“</p>
		</div>
</body>
</html>