<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="8">
    <meta name="apple-mobile-web-app-capable" content="yes">
    <title>8</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./postriziny_012.html">
    <link rel="next" href="./postriziny_014.html">
    <meta name="nb-order" content="9">
    <link rel="self" href="postriziny_013.html">
    <meta name="nb-identifier" content="hrabal-postriziny-bc2d7a6">
    <meta name="nb-role" content="chapter">
  </head>
  <body data-nb-words="2062" data-nb-chars="11924" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="postriziny_005.html">Věnování</a></li>
        <li><a href="postriziny_006.html">1</a></li>
        <li><a href="postriziny_007.html">2</a></li>
        <li><a href="postriziny_008.html">3</a></li>
        <li><a href="postriziny_009.html">4</a></li>
        <li><a href="postriziny_010.html">5</a></li>
        <li><a href="postriziny_011.html">6</a></li>
        <li><a href="postriziny_012.html">7</a></li>
        <li><a href="postriziny_013.html">8</a></li>
        <li><a href="postriziny_014.html">9</a></li>
        <li><a href="postriziny_015.html">10</a></li>
        <li><a href="postriziny_016.html">11</a></li>
        <li><a href="postriziny_017.html">12</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_012.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">8</span></h1>
        <p class="chunk" data-nb-ref-number="2" data-nb-words="93" data-nb-chars="530"><span class="idea" data-nb-ref-number="2" id="idea2" data-nb-words="93" data-nb-chars="530">Strýc Pepin pracoval v&nbsp;pivovaře už&nbsp;tři týdny; vzali jej bednáři a&nbsp;od té&nbsp;doby bylo v&nbsp;pivovaře veselo. Když jsem mohla, vzala jsem kbelíky a&nbsp;šla jsem přes pivovarský dvůr pro mláto, pan podstarší se&nbsp;na&nbsp;mne zadíval zkoumavě, zdali má&nbsp;přinést tuplák piva, přikývla jsem, a&nbsp;zatímco jsem nabírala z&nbsp;vozu mláto, bednáři drželi dopolední svačinu, strýc Pepin ležel na&nbsp;zádech a&nbsp;na prsou měl prázdný soudek štěněte a&nbsp;bednářští se&nbsp;mohli potrhat smíchy, kuckali drobečky z&nbsp;mazaných chlebů, když strýc Pepin zpíval: „Do re&nbsp;mi&nbsp;fa&nbsp;sol la&nbsp;si&nbsp;do!“</span></p>
        <p class="chunk" data-nb-ref-number="3" data-nb-words="20" data-nb-chars="123"><span class="idea" data-nb-ref-number="3" id="idea3" data-nb-words="20" data-nb-chars="123">Bednářský pomocník klečel nad strýcem a: „Pane Josef, teďky zase tu&nbsp;stupnici nazpátek, tak jak to&nbsp;cvičil Carusa a&nbsp;Mařáček!“</span></p>
        <p class="chunk" data-nb-ref-number="4" data-nb-words="15" data-nb-chars="68"><span class="idea" data-nb-ref-number="4" id="idea4" data-nb-words="15" data-nb-chars="68">A&nbsp;strýc Pepin odkašlal a&nbsp;hrozivě kvičel: „Do si&nbsp;la&nbsp;sol fa&nbsp;mi&nbsp;re&nbsp;do…“</span></p>
        <p class="chunk" data-nb-ref-number="5" data-nb-words="17" data-nb-chars="109"><span class="idea" data-nb-ref-number="5" id="idea5" data-nb-words="17" data-nb-chars="109">A&nbsp;když se&nbsp;dělníci nasytili tím řevem, bednářský pomocník pravil: „A&nbsp;teďky, pane Josef, zazpívejte vysoké cé.“</span></p>
        <p class="chunk" data-nb-ref-number="6" data-nb-words="42" data-nb-chars="248"><span class="idea" data-nb-ref-number="6" id="idea6" data-nb-words="42" data-nb-chars="248">A&nbsp;bednářští se&nbsp;zvedli, naklonili se&nbsp;nad strýcem Pepinem, který kníkal to&nbsp;vysoké cé, a&nbsp;bednářští křičeli smíchem, lehali si&nbsp;s&nbsp;mazanými chleby na&nbsp;záda, pak se&nbsp;vyhoupli a&nbsp;kuckali drobečky a&nbsp;opírali se&nbsp;o&nbsp;bednárnu a&nbsp;chrchlali, aby se&nbsp;smíchem nezadusili.</span></p>
        <p class="chunk" data-nb-ref-number="7" data-nb-words="52" data-nb-chars="317"><span class="idea" data-nb-ref-number="7" id="idea7" data-nb-words="52" data-nb-chars="317">A&nbsp;uprostřed dvora starý sladovník Řepa pražil slad na&nbsp;černé pivo, seděl na&nbsp;židli a&nbsp;otáčel černým bubnem na&nbsp;hřídeli a&nbsp;pod tím bubnem modrounce a&nbsp;růžově a&nbsp;červeně hořelo dřevěné uhlí a&nbsp;starý sladovník, zasypaný šedinami, otáčel velebně a&nbsp;pravidelně tou sazemi obalenou koulí jako nějaký bůh z&nbsp;prastarého mýtu zeměkoulí.</span></p>
        <p class="chunk" data-nb-ref-number="8" data-nb-words="34" data-nb-chars="220"><span class="idea" data-nb-ref-number="8" id="idea8" data-nb-words="34" data-nb-chars="220">Bednářský pomocník se&nbsp;naklonil nad strýcem a&nbsp;řekl: „A&nbsp;teďky ještě, jako poslední dechové cvičení, zazpívejte, pane Josef, vysoký cé, ale dovnitř… ale pozor, ať&nbsp;si&nbsp;nenalámete do&nbsp;trenýrek anobrž neuděláte do&nbsp;kalhot kytku!“</span></p>
        <p class="chunk" data-nb-ref-number="9" data-nb-words="74" data-nb-chars="392"><span class="idea" data-nb-ref-number="9" id="idea9" data-nb-words="74" data-nb-chars="392">A&nbsp;strýc Pepin nadechl, krčil nos a&nbsp;bednářští se&nbsp;nakláněli nad ním a&nbsp;strýc zpíval do&nbsp;sebe to&nbsp;vysoké cé, takový táhlý tón, jaký vydávají vrzající vrátka, zpíval se&nbsp;vším úsilím to&nbsp;vysoké cé, minutu vydržel to&nbsp;zpívání do&nbsp;sebe, a&nbsp;to jej tak vyčerpalo, že&nbsp;rozhodil ruce a&nbsp;oddychoval a&nbsp;sud se&nbsp;mu&nbsp;na&nbsp;prsou zdvíhal, jak v&nbsp;hudební škole leží žáci na&nbsp;koberci na&nbsp;zádech a&nbsp;profesor jim dává na&nbsp;prsa knihy.</span></p>
        <p class="chunk" data-nb-ref-number="10" data-nb-words="151" data-nb-chars="944"><span class="idea" data-nb-ref-number="10" id="idea10" data-nb-words="151" data-nb-chars="944">A&nbsp;já jsem kráčela s&nbsp;kbelíky mláta kolem otevřených dveří do&nbsp;kotelny, v&nbsp;přítmí tam zářil spodní půlkruh kotle, popelník svítící šafránovou barvou hořícího uhlí na&nbsp;roštu, ozářeným popelníkem, padaly červené a&nbsp;fialové hořící uhlíky a&nbsp;zelenomodrá škvára a&nbsp;hned vedle ve&nbsp;tmě zářil otevřený kotel béžovou barvou a&nbsp;tam dělník stočený jako dítě v&nbsp;lůně matčině vyklepával v&nbsp;té stočené pozici vodní kámen z&nbsp;kotle, dvě žárovky ozařovaly prudce toho do&nbsp;oblouku stočeného dělníka, který pracoval v&nbsp;prachu a&nbsp;ještě si&nbsp;přitom zpíval, obtočen dráty elektrického vedení jako pupeční šňůrou. Vždycky když jsem ze&nbsp;slunce zahlédla ten prudce osvětlený ovál a&nbsp;toho kladívkem kousek po&nbsp;kousku vyklepávajícího dělníka, myslela jsem, že&nbsp;každý, kdo jde kolem, ustrne nad tím obrazem v&nbsp;lunetě, ale nikdo se&nbsp;ani nezastavil, nikdo nepolitoval, a&nbsp;nepolitoval ani sám sebe ten, kdo celých čtrnáct dní jak datel vyklepával v&nbsp;schoulené pozici sanytr, a&nbsp;naopak, ještě si&nbsp;zpíval.</span></p>
        <p class="chunk" data-nb-ref-number="11" data-nb-words="119" data-nb-chars="722"><span class="idea" data-nb-ref-number="11" id="idea11" data-nb-words="119" data-nb-chars="722">A&nbsp;bednáři už&nbsp;skončili svačinu, bednářský mistr stál jak pastýř mezi ovcemi, kolem sebe stovky sudů, nakláněl se&nbsp;nad jedním, zkoumavým okem se&nbsp;díval, pak se&nbsp;narovnal a&nbsp;z&nbsp;útrob sudu vytáhl na&nbsp;stočeném drátě hořící svíci, a&nbsp;zase se&nbsp;naklonil nad dalším sudem a&nbsp;spustil do&nbsp;jeho vnitřku svíci a&nbsp;pečlivým okem prohlížel, zda sud může být naplněn pivem anebo zda musí být požahován, to&nbsp;jest vysmolen, strýc Pepin stál u&nbsp;velikánských kamen a&nbsp;přikládal do&nbsp;nich antracit a&nbsp;koks, rozpaloval smůlu, ta&nbsp;kamna už&nbsp;temně duněla a&nbsp;z&nbsp;krátkého zahnutého komína frčel červený, modrými okraji vroubkovaný oheň, plameny zdobené sršící zelenou korunkou, jako je&nbsp;plamen na&nbsp;letlampě, kterou se&nbsp;rozmrazují zamrzlá kolena nebo se&nbsp;spaluje stará barva.</span></p>
        <p class="chunk" data-nb-ref-number="12" data-nb-words="246" data-nb-chars="1350"><span class="idea" data-nb-ref-number="12" id="idea12" data-nb-words="246" data-nb-chars="1350">Kočí nakládali do&nbsp;vozů mokré sudy piva, vynášeli bečky s&nbsp;ledem. Pan podstarší mi&nbsp;podal máz oranžového piva, máz plný krůpějí sražené páry. A&nbsp;já jsem věděla, že&nbsp;mne pan podstarší nemá rád a&nbsp;že by&nbsp;mi&nbsp;dal ne&nbsp;jeden, ale pět mázů piva a&nbsp;víc, jen kdybych je&nbsp;pila a&nbsp;vypila a&nbsp;dělníci viděli, jak na&nbsp;opilství náchylnou má&nbsp;pan správce ženu, ale já&nbsp;jsem byla mladá, a&nbsp;tím jsem byla nade vším, ať&nbsp;jsem dělala, co&nbsp;jsem dělala, vždycky jsem se&nbsp;ptala napřed jen sebe a&nbsp;vždycky jsem si&nbsp;přikývla, a&nbsp;to moje vnitřní přikývnutí, ten pokyn mého učitele, který byl tady někde u&nbsp;srdce ve&nbsp;mně, to&nbsp;přitakání mi&nbsp;ihned přešlo do&nbsp;krve a&nbsp;moje ruka se&nbsp;natáhla a&nbsp;s&nbsp;chutí jsem se&nbsp;napila, s&nbsp;takovou chutí, že&nbsp;kočí přestali sedlat sudy a&nbsp;dívali se&nbsp;na&nbsp;mne. Tak jsem stála u&nbsp;rampy, stranou koní, Ede a&nbsp;Kare jako by&nbsp;se&nbsp;dorozumívali se&nbsp;mnou, jejich hříva a&nbsp;mohutné ocasy měly taky barvu zlatého piva. A&nbsp;starý Řepa uprostřed pivovarského dvora teď vytáhl hřídel, znalecky se&nbsp;podíval na&nbsp;obsah praženého sladu a&nbsp;přikývl si, zatáhl za&nbsp;kliku a&nbsp;na mechanismu vysunul tu&nbsp;černou kouli mimo řeřavé uhlí, odjistil kladívkem opatrně závěr a&nbsp;zatočil klikou a&nbsp;horký, pražený slad se&nbsp;sypal do&nbsp;černého síta a&nbsp;vůně sladu se&nbsp;rozprskla, jistě teď už&nbsp;je&nbsp;na&nbsp;náměstí a&nbsp;chodci se&nbsp;otáčejí směrem k&nbsp;pivovaru, kde uprostřed starý sladovník spokojeně mručí a&nbsp;černým dřevěným pohrabáčem se&nbsp;probírá praženým sladem.</span></p>
        <p class="chunk" data-nb-ref-number="13" data-nb-words="175" data-nb-chars="991"><span class="idea" data-nb-ref-number="13" id="idea13" data-nb-words="175" data-nb-chars="991">A&nbsp;strýc Pepin stál u&nbsp;požahovacích kamen a&nbsp;usmíval se&nbsp;na&nbsp;mne, měl koženou zástěru, pec za&nbsp;ním duněla a&nbsp;rozpálená hrozila, že&nbsp;vyletí do&nbsp;vzduchu jako nějaká fantastická raketa z&nbsp;Vernova románu. Ten plamen, který sršel za&nbsp;strýcem Pepinem, byl tak hrozně krásný, že&nbsp;jsem se&nbsp;rozhlížela, ale nikdo se&nbsp;nepodivil té&nbsp;parádě. A&nbsp;bednářský mistr přišel a&nbsp;na líze začal spouštět sudy strýci Pepinovi k&nbsp;nohám a&nbsp;strýc Pepin každý sud vzal, nadhodil si&nbsp;jej na&nbsp;koleno a&nbsp;narazil na&nbsp;jehlu, zmáčkl nožní páku a&nbsp;do sudu vstřikla vařící smůla a&nbsp;strýc Pepin zvedl sud a&nbsp;ve volném pádu jej pustil a&nbsp;sud se&nbsp;zvolna kuláčel a&nbsp;z&nbsp;plnicího otvoru vytékal modrounký dým a&nbsp;obtáčel sud modravou mašlí, jako rabín, když si&nbsp;na&nbsp;ruce omotává svaté řemínky, a&nbsp;když se&nbsp;sud dole zastavil, bednářský pomocník jej vzal nebo kopancem mu&nbsp;dal směr a&nbsp;sud se&nbsp;posadil na&nbsp;zvolna se&nbsp;otáčející hřídele vykulovačky, jeden sud vedle druhého, všechny sudy se&nbsp;teď otáčely a&nbsp;modroučký dým je&nbsp;obtáčel jako obroučka pérující kolem hlavy svatých mužů.</span></p>
        <p class="chunk" data-nb-ref-number="14" data-nb-words="220" data-nb-chars="1223"><span class="idea" data-nb-ref-number="14" id="idea14" data-nb-words="220" data-nb-chars="1223">Dívala jsem se&nbsp;a&nbsp;jako vždycky, když se&nbsp;dívám na&nbsp;práci s&nbsp;ohněm, dostala jsem žízeň, jazyk se&nbsp;mi&nbsp;lepil na&nbsp;patro a&nbsp;místo slin jsem měla v&nbsp;ústech jen takové cigaretové papírky, zdvihla jsem máz a&nbsp;polekala jsem se, máz mi&nbsp;skoro vystřelil vzhůru, myslela jsem, že&nbsp;ještě bude těžký pivem, ale byl tak lehounký, protože pivo už&nbsp;jsem vypila, pan podstarší podřepí a&nbsp;vzal ode mne máz a&nbsp;zasmál se&nbsp;a&nbsp;vešel do&nbsp;spilky, já&nbsp;jsem věděla, že&nbsp;mi&nbsp;natočí pivo na&nbsp;jeden zátah, takovou hladinku mi&nbsp;udělá, možná že&nbsp;mi&nbsp;do&nbsp;půlky plecháče natočí ležák a&nbsp;dotočí to&nbsp;potom černým granátem, takové říznuté pivo je&nbsp;něco, co&nbsp;vyvolává pochvalné mručení celého těla, belgičtí valaši metali jak ječmen světlými ocasy a&nbsp;řičeli, kočí vyšel ze&nbsp;spilky, nesl dva plecháče a&nbsp;každému valachovi podal jeden, vzali ten plecháč do&nbsp;zubů, natáhli uzdu a&nbsp;pili, jak pili, tak zvedli šíje až&nbsp;vzhůru, aby do&nbsp;poslední kapky do&nbsp;nich nateklo to&nbsp;pivo, a&nbsp;když dopili, odhodili plecháče a&nbsp;vydali radostné zařehtání a&nbsp;hrabali kopyty a&nbsp;z&nbsp;podkovy se&nbsp;drolily sotva viditelné jiskry, kočí se&nbsp;smál a&nbsp;přikývl mi, přikývla jsem a&nbsp;koně přikývli také, pan podstarší teď podřepí a&nbsp;podal mi&nbsp;z&nbsp;rampy máz, přivoněla jsem k&nbsp;pěně a&nbsp;přikývla, a&nbsp;strýc Pepin začal zpívat: „Ó vy&nbsp;lípy, óóó vy&nbsp;lííípy!“</span></p>
        <p class="chunk" data-nb-ref-number="15" data-nb-words="19" data-nb-chars="114"><span class="idea" data-nb-ref-number="15" id="idea15" data-nb-words="19" data-nb-chars="114">A&nbsp;bednářský pomocník volal: „Pane Josef, víte, co&nbsp;to&nbsp;bude za&nbsp;slávu, až&nbsp;budete v&nbsp;Národním divadle zpívat Přemysla?“</span></p>
        <p class="chunk" data-nb-ref-number="16" data-nb-words="20" data-nb-chars="126"><span class="idea" data-nb-ref-number="16" id="idea16" data-nb-words="20" data-nb-chars="126">A&nbsp;strýc Pepin přikyvoval, sedlal sudy na&nbsp;nastřikovač vařící smůly a&nbsp;slzy mu&nbsp;kapaly na&nbsp;zástěru a&nbsp;bednářský pomocník pokračoval:</span></p>
        <p class="chunk" data-nb-ref-number="17" data-nb-words="33" data-nb-chars="186"><span class="idea" data-nb-ref-number="17" id="idea17" data-nb-words="33" data-nb-chars="186">„Za to&nbsp;vám ručím, až&nbsp;bude ta&nbsp;premiéra, tak jen z&nbsp;tohohle pivovaru pojede celej autobus do&nbsp;Prahy, jen se&nbsp;musíte dál školit, teďky vám místo čtvrtněte budeme dávat na&nbsp;prsa prázdnou půlku.“</span></p>
        <p class="chunk" data-nb-ref-number="18" data-nb-words="16" data-nb-chars="99"><span class="idea" data-nb-ref-number="18" id="idea18" data-nb-words="16" data-nb-chars="99">„Třeba hektolitr, třeba tuplák, jen když to&nbsp;dotáhnu tam, kam Carusa a&nbsp;Mařáček,“ křičel strýc Pepin.</span></p>
        <p class="chunk" data-nb-ref-number="19" data-nb-words="98" data-nb-chars="567"><span class="idea" data-nb-ref-number="19" id="idea19" data-nb-words="98" data-nb-chars="567">„Je to&nbsp;mutra,“ řekla jsem už&nbsp;do&nbsp;plecháče a&nbsp;pak jsem nasála a&nbsp;zvolna, zadržujíc touhu do&nbsp;sebe přelít celý obsah mázu, pomaličku a&nbsp;sladce jsem lokala ten světlý ležák říznutý černým granátem, tu&nbsp;mutru, jak říkali sladovníci, pila jsem pomaličku a&nbsp;něžně, zrovna tak jako v&nbsp;letní podvečer tam někde za&nbsp;pivovarem, na&nbsp;mezích mezi žity, kdosi sedává a&nbsp;sladce troubí na&nbsp;křídlovku tesknou píseň jen tak pro sebe, se&nbsp;zavřenýma očima a&nbsp;s&nbsp;chvěním a&nbsp;třesem blýskavého nástroje v&nbsp;mosazných rukách, jen tak do&nbsp;večera s&nbsp;hlavou lehce zakloněnou, sám pro sebe si&nbsp;hraje tesklivou píseň.</span></p>
        <p class="chunk" data-nb-ref-number="20" data-nb-words="6" data-nb-chars="42"><span class="idea" data-nb-ref-number="20" id="idea20" data-nb-words="6" data-nb-chars="42">Bednářský pomocník třásl rukou nad hlavou:</span></p>
        <p class="chunk" data-nb-ref-number="21" data-nb-words="49" data-nb-chars="277"><span class="idea" data-nb-ref-number="21" id="idea21" data-nb-words="49" data-nb-chars="277">„A&nbsp;pane Josef, víte, kdo bude v&nbsp;lóži? Váš pan bratr a&nbsp;paní švagrová, pan starosta Jandák, ten, co&nbsp;chodí do&nbsp;barů kontrolovat, jestli mají slečny podle předpisu fešný a&nbsp;festovní lejtka, jen škoda, že&nbsp;se&nbsp;té&nbsp;slávy nedočkali vaši páni rodiče, maminka a&nbsp;tatínek! To&nbsp;by&nbsp;bylo radosti!“</span></p>
        <p class="chunk" data-nb-ref-number="22" data-nb-words="48" data-nb-chars="274"><span class="idea" data-nb-ref-number="22" id="idea22" data-nb-words="48" data-nb-chars="274">A&nbsp;strýc Pepin se&nbsp;rozplakal, utíral do&nbsp;zástěry slzy a&nbsp;přikyvoval, a&nbsp;bednářský pomocník nelítostně pokračoval: „A&nbsp;teďky po&nbsp;představení by&nbsp;slečny, pane Josef, po&nbsp;vás házely kytky a&nbsp;novináři by&nbsp;se&nbsp;ptali, kde se&nbsp;ve&nbsp;vás, mistře, vzal ten talent? A&nbsp;co byste, pane Josef, řekl, co?“</span></p>
        <p class="chunk" data-nb-ref-number="23" data-nb-words="44" data-nb-chars="267"><span class="idea" data-nb-ref-number="23" id="idea23" data-nb-words="44" data-nb-chars="267">„Že je&nbsp;to&nbsp;dar boží,“ vykřikl strýc Pepin a&nbsp;přiložil obě dlaně na&nbsp;tvář a&nbsp;plakal a&nbsp;sudy na&nbsp;vykulovačce se&nbsp;otáčely a&nbsp;dál každý sud plnicím otvorem vytékal něžnými slinami, které rotací tvořily kolem každého sudu pérující modrounkou obruč, fialové kolo, neonový nákrčník.</span></p>
        <p class="chunk" data-nb-ref-number="24" data-nb-words="4" data-nb-chars="41"><span class="idea" data-nb-ref-number="24" id="idea24" data-nb-words="4" data-nb-chars="41">Bednářský pomocník pokračoval slavnostně:</span></p>
        <p class="chunk" data-nb-ref-number="25" data-nb-words="26" data-nb-chars="165"><span class="idea" data-nb-ref-number="25" id="idea25" data-nb-words="26" data-nb-chars="165">„A&nbsp;teďky vy&nbsp;byste ale taky musel novinářům říct, že&nbsp;hlasovou techniku vás naučil rakouskej hejtman von Meldik, ten, kterej zpíval ve&nbsp;vídeňský Opeře zamlada, kterej…“</span></p>
        <p class="chunk" data-nb-ref-number="26" data-nb-words="11" data-nb-chars="72"><span class="idea" data-nb-ref-number="26" id="idea26" data-nb-words="11" data-nb-chars="72">A&nbsp;bednářský pomocník nedořekl, strýc zařval a&nbsp;oběma rukama vzhůru třásl:</span></p>
        <p class="chunk" data-nb-ref-number="27" data-nb-words="30" data-nb-chars="161"><span class="idea" data-nb-ref-number="27" id="idea27" data-nb-words="30" data-nb-chars="161">„Hovno! Trafikanta by&nbsp;císař nevzal do&nbsp;opery, a&nbsp;když, tak na&nbsp;záchod, a&nbsp;ani to&nbsp;ne. No&nbsp;počké, Meldíku, až&nbsp;půjdu kolem tvý trafiky, tak ti&nbsp;dám boxlíka skrz vokýnko!“</span></p>
        <p class="chunk" data-nb-ref-number="28" data-nb-words="47" data-nb-chars="253"><span class="idea" data-nb-ref-number="28" id="idea28" data-nb-words="47" data-nb-chars="253">Bednářský pomocník stočil sud, držel jej a&nbsp;dým stoupal bednáři na&nbsp;prsa a&nbsp;obtáčel se&nbsp;kolem jeho tváře, a&nbsp;bednář volal: „Jenže Meldík řekl, že&nbsp;jak tě&nbsp;uvidí, tak bude mít připravenej pepř, a&nbsp;jak se&nbsp;nakloníš, tak ti&nbsp;foukne pepř do&nbsp;vočí, a&nbsp;pak říkal Meldík…“</span></p>
        <p class="chunk" data-nb-ref-number="29" data-nb-words="6" data-nb-chars="33"><span class="idea" data-nb-ref-number="29" id="idea29" data-nb-words="6" data-nb-chars="33">„Co říkal, co?“ řval strýc Pepin.</span></p>
        <p class="chunk" data-nb-ref-number="30" data-nb-words="25" data-nb-chars="132"><span class="idea" data-nb-ref-number="30" id="idea30" data-nb-words="25" data-nb-chars="132">„Pak Meldík jen vyběhne a&nbsp;bude si&nbsp;moct dělat s&nbsp;tebou co&nbsp;chce. Že&nbsp;prej tě&nbsp;přikope až&nbsp;sem do&nbsp;pivovaru,“ odvážil se&nbsp;bednářský pomocník.</span></p>
        <p class="chunk" data-nb-ref-number="31" data-nb-words="186" data-nb-chars="1070"><span class="idea" data-nb-ref-number="31" id="idea31" data-nb-words="186" data-nb-chars="1070">„Cože? Mě, rakouskýho vojáka, kterýho dělali šarží a&nbsp;které ju&nbsp;nevzal, mě, které jsem nosil hejtmanovi šavli? A&nbsp;to se&nbsp;na&nbsp;to&nbsp;podíváme! Já&nbsp;jak přijdu k&nbsp;trafice, tak hned ji&nbsp;celó srazím z&nbsp;mostu do&nbsp;Labe!“ křičel strýc a&nbsp;bral sud a&nbsp;nadhodil jej kolenem, a&nbsp;jak jej narazil na&nbsp;stříkací jehlu, plnicí otvor ten nastřikovač minul a&nbsp;strýc Pepin sešlápl nožní páku a&nbsp;já jsem odložila máz, postavila jej na&nbsp;rampu a&nbsp;otřela si&nbsp;ústa, a&nbsp;nejdřív jsem myslela, že&nbsp;mám z&nbsp;toho ležáku řezaného černým granátem vidění, bednářský pomocník a&nbsp;mistr a&nbsp;kolemjdoucí strojník a&nbsp;starý Řepa, který otáčel hřídelí s&nbsp;novou dávkou sladu, všichni začali tancovat, tak poskakovali, chytali se&nbsp;za&nbsp;tváře a&nbsp;lískali se&nbsp;do&nbsp;nohou, vypadalo to, jako by&nbsp;moravští Slováci cifrovali, ale starý Řepa nemohl od&nbsp;kliky, tak otáčel hřídelí a&nbsp;přitom se&nbsp;chytal za&nbsp;obličej a&nbsp;střídavě třepal rukou a&nbsp;druhou dlaní otáčel černou koulí, bubnem, ve&nbsp;kterém se&nbsp;pražil slad, až&nbsp;teď, zatáhl za&nbsp;kliku a&nbsp;odstavil buben mimo žár žížnivého dřevěného uhlí a&nbsp;tak jako bednářští poskakoval, lískal se&nbsp;do&nbsp;lejtka, jako by&nbsp;tisíce komárů bodalo.</span></p>
        <p class="chunk" data-nb-ref-number="32" data-nb-words="8" data-nb-chars="58"><span class="idea" data-nb-ref-number="32" id="idea32" data-nb-words="8" data-nb-chars="58">Bednářský pomocník křičel: „Pane Josef, zarazte tu&nbsp;smůlu!“</span></p>
        <p class="chunk" data-nb-ref-number="33" data-nb-words="111" data-nb-chars="665"><span class="idea" data-nb-ref-number="33" id="idea33" data-nb-words="111" data-nb-chars="665">A&nbsp;strýc Pepin šlapal, ale pořád vedle, až&nbsp;nyní šlápl na&nbsp;nožní páku, a&nbsp;teď jsem to&nbsp;teprve viděla, jak do&nbsp;všech stran z&nbsp;jehly tryskající drobounké krůpěje horké smoly zvadly a&nbsp;všechny ty&nbsp;tenounké jantarové větvičky, po&nbsp;kterých se&nbsp;rozstřikovaly ty&nbsp;kapínky drobné jako jáhly, jak zlatá rýže, jak protivný hmyz, všechny ty&nbsp;proutky naráz klesly do&nbsp;prachu pivovarského dvora a&nbsp;bednáři si&nbsp;odlípávali z&nbsp;tváří a&nbsp;hřbetů rukou a&nbsp;krků zasychající drobty smoly a&nbsp;zlostně se&nbsp;dívali na&nbsp;strýce Pepina, který stál u&nbsp;těch obrovských kamen, ze&nbsp;kterých pořád chrčel a&nbsp;chroptil a&nbsp;ropotal zahnutým komínkem tlustý a&nbsp;krátký oheň. Strýc Pepin štrikoval popálenými prstíky, díval se&nbsp;do&nbsp;země.</span></p>
        <p class="chunk" data-nb-ref-number="34" data-nb-words="16" data-nb-chars="84"><span class="idea" data-nb-ref-number="34" id="idea34" data-nb-words="16" data-nb-chars="84">Bednářský mistr řekl: „Tak hoši, a&nbsp;do práce, ať&nbsp;pan Josef může jít brzy za&nbsp;holkama.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_014.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>