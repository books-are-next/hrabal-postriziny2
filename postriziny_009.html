<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="4">
    <meta name="apple-mobile-web-app-capable" content="yes">
    <title>4</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="/assets/favicon.ico">
    <link rel="icon" type="image/png" sizes="16x16" href="/assets/favicon-16x16.png">
    <link rel="icon" type="image/png" sizes="32x32" href="/assets/favicon-32x32.png">
    <link rel="icon" type="image/png" sizes="48x48" href="/assets/favicon-48x48.png">
    <link rel="manifest" href="/assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Postřižiny">
    <link rel="apple-touch-icon" sizes="57x57" href="/assets/apple-touch-icon-57x57.png">
    <link rel="apple-touch-icon" sizes="60x60" href="/assets/apple-touch-icon-60x60.png">
    <link rel="apple-touch-icon" sizes="72x72" href="/assets/apple-touch-icon-72x72.png">
    <link rel="apple-touch-icon" sizes="76x76" href="/assets/apple-touch-icon-76x76.png">
    <link rel="apple-touch-icon" sizes="114x114" href="/assets/apple-touch-icon-114x114.png">
    <link rel="apple-touch-icon" sizes="120x120" href="/assets/apple-touch-icon-120x120.png">
    <link rel="apple-touch-icon" sizes="144x144" href="/assets/apple-touch-icon-144x144.png">
    <link rel="apple-touch-icon" sizes="152x152" href="/assets/apple-touch-icon-152x152.png">
    <link rel="apple-touch-icon" sizes="167x167" href="/assets/apple-touch-icon-167x167.png">
    <link rel="apple-touch-icon" sizes="180x180" href="/assets/apple-touch-icon-180x180.png">
    <link rel="apple-touch-icon" sizes="1024x1024" href="/assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Postřižiny">
    <meta property="og:title" content="Postřižiny">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Postřižiny">
    <meta property="og:image" content="/assets/cover-1200x620.png">
    <meta property="twitter:image" content="/assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./postriziny_008.html">
    <link rel="next" href="./postriziny_010.html">
    <meta name="nb-order" content="5">
    <link rel="self" href="postriziny_009.html">
    <meta name="nb-identifier" content="hrabal-postriziny-75d31af">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2729" data-nb-chars="15572">
    <nav role="doc-toc">
      <ul class="plain section">
        <li><a href="postriziny_005.html">Věnování</a></li>
        <li><a href="postriziny_006.html">1</a></li>
        <li><a href="postriziny_007.html">2</a></li>
        <li><a href="postriziny_008.html">3</a></li>
        <li><a href="postriziny_009.html">4</a></li>
        <li><a href="postriziny_010.html">5</a></li>
        <li><a href="postriziny_011.html">6</a></li>
        <li><a href="postriziny_012.html">7</a></li>
        <li><a href="postriziny_013.html">8</a></li>
        <li><a href="postriziny_014.html">9</a></li>
        <li><a href="postriziny_015.html">10</a></li>
        <li><a href="postriziny_016.html">11</a></li>
        <li><a href="postriziny_017.html">12</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">4</span></h1>
        <section>
          <p class="chunk" data-nb-ref-number="2" data-nb-words="20" data-nb-chars="117"><span class="idea" data-nb-ref-number="2" id="idea2" data-nb-words="20" data-nb-chars="117">Na&nbsp;víku krabice silice svalů bylo napsáno: I&nbsp;vy budete vlastnit tak krásné tělo, mít mohutné svaly a&nbsp;strašlivou sílu!</span></p>
          <p class="chunk" data-nb-ref-number="3" data-nb-words="47" data-nb-chars="297"><span class="idea" data-nb-ref-number="3" id="idea3" data-nb-words="47" data-nb-chars="297">A&nbsp;Francin každé ráno cvičil svaly, které sice měl zrovna tak nádherné jako ten gladiátor na&nbsp;víku těch síličů svalů, avšak Francin viděl sám sebe jako staženého králíčka. Postavila jsem na&nbsp;plotnu hrnec s&nbsp;bramborami, vzala krabici, na&nbsp;které byla fotografie nádherného borce, a&nbsp;hlasitě jsem přečetla:</span></p>
          <p class="chunk" data-nb-ref-number="4" data-nb-words="19" data-nb-chars="102"><span class="idea" data-nb-ref-number="4" id="idea4" data-nb-words="19" data-nb-chars="102">„I&nbsp;vy budete mít sílu jako tygr, který jednou ranou své tlapy zabije dobytče daleko věší, než je&nbsp;sám.“</span></p>
          <p class="chunk" data-nb-ref-number="5" data-nb-words="24" data-nb-chars="120"><span class="idea" data-nb-ref-number="5" id="idea5" data-nb-words="24" data-nb-chars="120">A&nbsp;Francin se&nbsp;zadíval na&nbsp;chodník a&nbsp;síliče svalů mu&nbsp;zvadly v&nbsp;prstech a&nbsp;Francin si&nbsp;hned lehl na&nbsp;otoman jako podťatý a&nbsp;řekl:</span></p>
          <p class="chunk" data-nb-ref-number="6" data-nb-words="1" data-nb-chars="8"><span class="idea" data-nb-ref-number="6" id="idea6" data-nb-words="1" data-nb-chars="8">„Pepin.“</span></p>
          <p class="chunk" data-nb-ref-number="7" data-nb-words="10" data-nb-chars="75"><span class="idea" data-nb-ref-number="7" id="idea7" data-nb-words="10" data-nb-chars="75">„Tak konečně uvidím tvého bratra, konečně uslyším svého švagra, švagříčka!“</span></p>
          <p class="chunk" data-nb-ref-number="8" data-nb-words="32" data-nb-chars="188"><span class="idea" data-nb-ref-number="8" id="idea8" data-nb-words="32" data-nb-chars="188">A&nbsp;opřela jsem se&nbsp;o&nbsp;futra oken a&nbsp;tam na&nbsp;chodníku stál člověk, na&nbsp;hlavě oválný klobouček, kárované rajtky zastrčené do&nbsp;zelených tyrolských punčoch, krčil nos a&nbsp;na zádech měl vojenský ruksak.</span></p>
          <p class="chunk" data-nb-ref-number="9" data-nb-words="8" data-nb-chars="52"><span class="idea" data-nb-ref-number="9" id="idea9" data-nb-words="8" data-nb-chars="52">„Strýcu Jožine,“ volala jsem na&nbsp;prahu, „pojďte dál.“</span></p>
          <p class="chunk" data-nb-ref-number="10" data-nb-words="7" data-nb-chars="39"><span class="idea" data-nb-ref-number="10" id="idea10" data-nb-words="7" data-nb-chars="39">„A&nbsp;kterápak vy&nbsp;jste?“ řekl strýc Pepin.</span></p>
          <p class="chunk" data-nb-ref-number="11" data-nb-words="7" data-nb-chars="40"><span class="idea" data-nb-ref-number="11" id="idea11" data-nb-words="7" data-nb-chars="40">„No já&nbsp;su&nbsp;vaše švagrová, vítajte pěkně!“</span></p>
          <p class="chunk" data-nb-ref-number="12" data-nb-words="24" data-nb-chars="118"><span class="idea" data-nb-ref-number="12" id="idea12" data-nb-words="24" data-nb-chars="118">„Sakra, to&nbsp;mám štěstí, že&nbsp;mám tak čupr švagrovou, ale kde je&nbsp;Francin?“ ptal se&nbsp;strýc a&nbsp;dral se&nbsp;do&nbsp;kuchyně a&nbsp;do pokoje.</span></p>
          <p class="chunk" data-nb-ref-number="13" data-nb-words="51" data-nb-chars="278"><span class="idea" data-nb-ref-number="13" id="idea13" data-nb-words="51" data-nb-chars="278">„A&nbsp;tady, tak co&nbsp;je&nbsp;s&nbsp;tebó? Ty&nbsp;ležíš? Tož sakra, já&nbsp;jsem k&nbsp;vám přijel na&nbsp;návštěvu, nebudu tady dýl než čtrnáct dní,“ hovořil strýc a&nbsp;jeho hlas duněl a&nbsp;řezal se&nbsp;vzduchem jak prapor, jak vojenský povel, a&nbsp;Francin každým slovem byl elektrizován, vyskakoval a&nbsp;namotával na&nbsp;sebe deku.</span></p>
          <p class="chunk" data-nb-ref-number="14" data-nb-words="41" data-nb-chars="213"><span class="idea" data-nb-ref-number="14" id="idea14" data-nb-words="41" data-nb-chars="213">„Nechajó tě&nbsp;všichni pozdravovat, akorát Bóchalena, ta&nbsp;už&nbsp;má&nbsp;po&nbsp;smrti, nějaké tachonýr jí&nbsp;dal do&nbsp;polena prach a&nbsp;baba, jak to&nbsp;dala do&nbsp;šporherto, tak to&nbsp;vybuchlo a&nbsp;lísklo to&nbsp;babu po&nbsp;čuni a&nbsp;zatřepala se&nbsp;a&nbsp;bylo po&nbsp;ní.“</span></p>
          <p class="chunk" data-nb-ref-number="15" data-nb-words="8" data-nb-chars="57"><span class="idea" data-nb-ref-number="15" id="idea15" data-nb-words="8" data-nb-chars="57">„Bóchalena?“ spráskla jsem rukama, „to byla vaše sestra?“</span></p>
          <p class="chunk" data-nb-ref-number="16" data-nb-words="74" data-nb-chars="412"><span class="idea" data-nb-ref-number="16" id="idea16" data-nb-words="74" data-nb-chars="412">„Ale jaká sestra? To&nbsp;byla kmotřenka, to&nbsp;byla baba, která celé den práskala jabka a&nbsp;bochte a&nbsp;třicet let říkala: Děti, já&nbsp;brzy homřo, nic se&nbsp;mi&nbsp;nesce dělat, jen bech spala… a&nbsp;já su&nbsp;taky nějaké maroda,“ řekl strýc a&nbsp;rozvázal provázky tlumoku a&nbsp;vysypal na&nbsp;podlahu ševcovské náčiní, a&nbsp;Francin, když uslyšel ten rachot, tak si&nbsp;přiložil dlaně na&nbsp;obličej a&nbsp;naříkal, jako by&nbsp;mu&nbsp;strýc nasypal to&nbsp;obuvnické nářadí do&nbsp;mozku.</span></p>
          <p class="chunk" data-nb-ref-number="17" data-nb-words="11" data-nb-chars="74"><span class="idea" data-nb-ref-number="17" id="idea17" data-nb-words="11" data-nb-chars="74">„Strýcu Jožine,“ řekla jsem a&nbsp;přistrčila pekáč, „vemte si&nbsp;tady buchtičku.“</span></p>
          <p class="chunk" data-nb-ref-number="18" data-nb-words="11" data-nb-chars="64"><span class="idea" data-nb-ref-number="18" id="idea18" data-nb-words="11" data-nb-chars="64">A&nbsp;strýc Pepin snědl dvě buchty a&nbsp;prohlásil: „Su nějaké marodné.“</span></p>
          <p class="chunk" data-nb-ref-number="19" data-nb-words="20" data-nb-chars="110"><span class="idea" data-nb-ref-number="19" id="idea19" data-nb-words="20" data-nb-chars="110">„No né,“ padla jsem na&nbsp;kolena a&nbsp;spráskla ruce nad těmi kopyty a&nbsp;kladívky a&nbsp;knejpy a&nbsp;dalším ševcovským nářadím.</span></p>
          <p class="chunk" data-nb-ref-number="20" data-nb-words="156" data-nb-chars="827"><span class="idea" data-nb-ref-number="20" id="idea20" data-nb-words="156" data-nb-chars="827">„Pozor!“ polekal se&nbsp;strýc, „ať mi&nbsp;to&nbsp;těma vašema vlasama ne­umažete, ale Francine, farář Zbořil si&nbsp;tak těžce zlomil nohu v&nbsp;kyčli, že&nbsp;bude lazar do&nbsp;smrti. Stréc Zavičák spravovál střechu na&nbsp;kostelní věži a&nbsp;smekla se&nbsp;s&nbsp;ním lavka a&nbsp;stréc letěl dolů, ale chytil se&nbsp;za&nbsp;ručičku hodin, a&nbsp;tak se&nbsp;držel rukama ručičky teho orloje, ale ručička povolila, ze&nbsp;čtvrt na&nbsp;dvanáct ta&nbsp;ručička klesla na&nbsp;půl dvanáctý a&nbsp;stréc, jak se&nbsp;shrkl, tak mu&nbsp;ruce vyjely z&nbsp;tý ručičky a&nbsp;stréc padl dolů, ale tam stojijó lípy a&nbsp;stréc padl do&nbsp;koruny jedné té&nbsp;lípy a&nbsp;farář Zbořil, jak se&nbsp;na&nbsp;to&nbsp;díval, tak sepnul ruce a&nbsp;viděl, jak z&nbsp;větve na&nbsp;větev padá stréc Zavičák a&nbsp;pak padl na&nbsp;záda, a&nbsp;farář Zbořil hned běžel mu&nbsp;gratulovat, ale přehlídl schod a&nbsp;padl a&nbsp;zlomil si&nbsp;nohu, a&nbsp;tak staré Zavičák musel nakládat faráře Zbořila a&nbsp;už ho&nbsp;vezli do&nbsp;prostijovské nemocnice.“</span></p>
          <p class="chunk" data-nb-ref-number="21" data-nb-words="10" data-nb-chars="59"><span class="idea" data-nb-ref-number="21" id="idea21" data-nb-words="10" data-nb-chars="59">Vzala jsem dřevěné kopýtko na&nbsp;dámskou botku a&nbsp;pohladila je.</span></p>
          <p class="chunk" data-nb-ref-number="22" data-nb-words="18" data-nb-chars="114"><span class="idea" data-nb-ref-number="22" id="idea22" data-nb-words="18" data-nb-chars="114">„To jsou krásný věci, viď, Francine?“ řekla jsem, ale Francin zanaříkal, jako bych mu&nbsp;ukazovala potkana nebo žábu.</span></p>
          <p class="chunk" data-nb-ref-number="23" data-nb-words="50" data-nb-chars="261"><span class="idea" data-nb-ref-number="23" id="idea23" data-nb-words="50" data-nb-chars="261">„Je to&nbsp;krása, a&nbsp;jaká,“ pravil strýc a&nbsp;vytáhl cvikr, nasadil si&nbsp;jej na&nbsp;nos, a&nbsp;ten cvikr neměl skla a&nbsp;Francin, když uviděl ten cvikr beze skel na&nbsp;nose svého bratra, zakňučel, skoro zaplakal a&nbsp;obrátil se&nbsp;ke&nbsp;zdi a&nbsp;pak sebou házel a&nbsp;péra kanape sténala jako Francin.</span></p>
          <p class="chunk" data-nb-ref-number="24" data-nb-words="9" data-nb-chars="49"><span class="idea" data-nb-ref-number="24" id="idea24" data-nb-words="9" data-nb-chars="49">„A&nbsp;co dělá stréček na&nbsp;Jezerech?“ zeptala jsem se.</span></p>
          <p class="chunk" data-nb-ref-number="25" data-nb-words="21" data-nb-chars="108"><span class="idea" data-nb-ref-number="25" id="idea25" data-nb-words="21" data-nb-chars="108">Strýc mávl rukou s&nbsp;despektem a&nbsp;vzal Francina za&nbsp;rameno a&nbsp;natočil si&nbsp;ho&nbsp;a&nbsp;velikým hlasem mu&nbsp;s&nbsp;nadšením líčil:</span></p>
          <p class="chunk" data-nb-ref-number="26" data-nb-words="297" data-nb-chars="1643"><span class="idea" data-nb-ref-number="26" id="idea26" data-nb-words="297" data-nb-chars="1643">„Tak stréc Metud na&nbsp;Jezerech začal být takové divné, a&nbsp;tak četl v&nbsp;novinách: Nudíte se? Kupte si&nbsp;medvídka mývala. A&nbsp;že stréc Metud neměl děti, tak si&nbsp;napsal na&nbsp;ten inzerát a&nbsp;za týden přišel ten medvídek mýval v&nbsp;bedýnce. No&nbsp;to&nbsp;bylo něco! Jako dítě, s&nbsp;každým se&nbsp;kamarádil, ale akorát že&nbsp;co&nbsp;viděl, tak všecko uméval, a&nbsp;tak strécovi Metudovi umyl budíka a&nbsp;troje hodinky tak, že&nbsp;už&nbsp;je&nbsp;nikdo nedá dohromady. Pak umyl jednó všecko koření. A&nbsp;pak zase, když stréc Metud rozmontoval bicykl, tak medvídek mýval mu&nbsp;to&nbsp;chodil umévat do&nbsp;potoka a&nbsp;sousedé chodili a&nbsp;říkali: Strýcu Metku, nepotřebujete takové krám? Našli sme to&nbsp;v&nbsp;potoce!, a&nbsp;jak už&nbsp;přinesli několik sóčástí, tak Metud se&nbsp;jde podívat, a&nbsp;medvídek mýval mu&nbsp;roznosil skoro celé bicykl. Ty&nbsp;buchty só&nbsp;ale dobrý. A&nbsp;ten medvídek chodil na&nbsp;záchod jedině na&nbsp;almaru, tak celý stavení smrdělo tím záchodem, nakonec všecko museli před medvídkem zamykat, a&nbsp;dokonce museli si&nbsp;i&nbsp;šeptat. Ty&nbsp;buchty só&nbsp;dobrý, škoda že&nbsp;su&nbsp;tak maroda. Ale medvídek dával pozor, kam si&nbsp;dávajó klíč, a&nbsp;odemkl si, co&nbsp;před ním kde schovali. Ale nejhorší, že&nbsp;ten medvídek večer dával bacha, a&nbsp;jak stréc Metud dal tetičce hubičku, tak medvídek se&nbsp;sápal a&nbsp;chtěl taky, a&nbsp;tak stréc Metud musel chodit s&nbsp;tetičko Rozáró na&nbsp;rande do&nbsp;lesa, jako zasvobodna, a&nbsp;ještě pořád se&nbsp;otáčeli, jestli medvídek nestojí za&nbsp;nima. A&nbsp;tak se&nbsp;tedy nenudili, až&nbsp;jednó jeli na&nbsp;dva dny a&nbsp;medvídek se&nbsp;tak nudil o&nbsp;tom svatým Duchu, že&nbsp;rozházel ty&nbsp;veliký kachlový kamna v&nbsp;pokoji a&nbsp;doprasil tak nábytek a&nbsp;peřiny a&nbsp;prádlo v&nbsp;kostnu, že&nbsp;stréc Metud sedl a&nbsp;napsal do&nbsp;Moravské orlice inzerát: Nudíte se? Kupte si&nbsp;medvídka mývala! A&nbsp;od tý&nbsp;doby je&nbsp;vyléčené z&nbsp;trudnomyslnosti.“</span></p>
          <p class="chunk" data-nb-ref-number="27" data-nb-words="24" data-nb-chars="134"><span class="idea" data-nb-ref-number="27" id="idea27" data-nb-words="24" data-nb-chars="134">Strýc Pepin hovořil a&nbsp;jedl jednu buchtu za&nbsp;druhou, teď hmatal do&nbsp;pekáče, celý pekáč ohmatal, a&nbsp;když nic nenahmatal, mávl rukou a&nbsp;řekl:</span></p>
          <p class="chunk" data-nb-ref-number="28" data-nb-words="3" data-nb-chars="19"><span class="idea" data-nb-ref-number="28" id="idea28" data-nb-words="3" data-nb-chars="19">„Su nějaké maroda.“</span></p>
          <p class="chunk" data-nb-ref-number="29" data-nb-words="4" data-nb-chars="29"><span class="idea" data-nb-ref-number="29" id="idea29" data-nb-words="4" data-nb-chars="29">„Jako Bóchalena,“ řekla jsem.</span></p>
          <p class="chunk" data-nb-ref-number="30" data-nb-words="21" data-nb-chars="126"><span class="idea" data-nb-ref-number="30" id="idea30" data-nb-words="21" data-nb-chars="126">„Co to&nbsp;plantáte za&nbsp;zmaty?“ rozkřikl se&nbsp;strýc Pepin, „Bóchalena byla baba, co&nbsp;práskala do&nbsp;sebe jabka, akorát že&nbsp;viděla vidění…“</span></p>
          <p class="chunk" data-nb-ref-number="31" data-nb-words="5" data-nb-chars="29"><span class="idea" data-nb-ref-number="31" id="idea31" data-nb-words="5" data-nb-chars="29">„Z&nbsp;těch jablek?“ vpadla jsem.</span></p>
          <p class="chunk" data-nb-ref-number="32" data-nb-words="186" data-nb-chars="979"><span class="idea" data-nb-ref-number="32" id="idea32" data-nb-words="186" data-nb-chars="979">„Prdlačky! Vidění, no&nbsp;baby mívají vidění, z&nbsp;kostela měla vidění,“ kuckal se&nbsp;strýc Pepin, „že nad naším městečkem letí v&nbsp;noci veliké kůň a&nbsp;temu koňovi hořela hříva a&nbsp;vocas, no&nbsp;a&nbsp;Bóchalena řekla tehdá: Bude válka, a&nbsp;ta válka taky byla, ale Francine, to&nbsp;loni bylo naše městečko auf! Baby padaly na&nbsp;kolena, já&nbsp;to&nbsp;viděl taky, nad náměstím a&nbsp;nad kostelem letěl vzduchem Ježíšek! Ale pak se&nbsp;to&nbsp;vysvětlilo, ten malinké pakátl Lolan pásl beránky, a&nbsp;jak cvičily ajroplány a&nbsp;táhly za&nbsp;sebó takové pytel a&nbsp;do teho se&nbsp;střílelo z&nbsp;mašinkvéro, tak zapomněli na&nbsp;lano a&nbsp;to lano, jak šlo po&nbsp;zemi, tak se&nbsp;omotalo o&nbsp;nohu Lolana, to&nbsp;je&nbsp;túze pěkný dítě, s&nbsp;bíléma vláskama, a&nbsp;jak ten ajroplán šel vzhůru, šlo i&nbsp;to lano a&nbsp;s&nbsp;ním i&nbsp;Lolan, a&nbsp;nad naším městečkem letěl vzduchem Lolan, ale baby myslely, že&nbsp;to&nbsp;letí Ježíšek, no&nbsp;kór když to&nbsp;lano zavadilo o&nbsp;lipy u&nbsp;kostela a&nbsp;ten Ježíšek padal jako stréc Zavičák z&nbsp;větve na&nbsp;větev, a&nbsp;na zem padl Lolan a&nbsp;povídá: Kde só&nbsp;mí&nbsp;beránci? A&nbsp;baby klekaly, aby jim požehnal.“</span></p>
          <p class="chunk" data-nb-ref-number="33" data-nb-words="12" data-nb-chars="63"><span class="idea" data-nb-ref-number="33" id="idea33" data-nb-words="12" data-nb-chars="63">Vykládal strýc a&nbsp;jeho hlas byl zvučný a&nbsp;jásavý a&nbsp;hřměl pokojem.</span></p>
          <p class="chunk" data-nb-ref-number="34" data-nb-words="39" data-nb-chars="228"><span class="idea" data-nb-ref-number="34" id="idea34" data-nb-words="39" data-nb-chars="228">Francin se&nbsp;oblékal, teď si&nbsp;natáhl kabát, redingot, rukou si&nbsp;zatlačil kravatu ve&nbsp;tvaru kapustového lupenu, upravila jsem mu&nbsp;kaučukový límec s&nbsp;ohnutými růžky, zvedla jsem oči a&nbsp;dívala se&nbsp;mu&nbsp;do&nbsp;očí, dala mu&nbsp;hubičku na&nbsp;špičku prstu.</span></p>
          <p class="chunk" data-nb-ref-number="35" data-nb-words="15" data-nb-chars="87"><span class="idea" data-nb-ref-number="35" id="idea35" data-nb-words="15" data-nb-chars="87">„Na čtrnáct dní?“ šeptal. „Uvidíš, že&nbsp;tady zůstane čtrnáct let, a&nbsp;možná i&nbsp;na doživotí!“</span></p>
          <p class="chunk" data-nb-ref-number="36" data-nb-words="213" data-nb-chars="1166"><span class="idea" data-nb-ref-number="36" id="idea36" data-nb-words="213" data-nb-chars="1166">Když jsem viděla, jak je&nbsp;nešťastný, obtiskla jsem na&nbsp;jeho rty to&nbsp;moje políbení a&nbsp;on se&nbsp;styděl, díval se&nbsp;na&nbsp;mne vyčítavě, že&nbsp;slušná žena se&nbsp;takhle na&nbsp;veřejnosti nechová, i&nbsp;kdyby z&nbsp;té veřejnosti tady byl jen strýc Pepin, a&nbsp;Francin se&nbsp;mi&nbsp;vytočil z&nbsp;náručí a&nbsp;odešel zadním vchodem do&nbsp;kanceláře, slyšela jsem brzy skrz zdi, jak se&nbsp;rozletěly houpací skleněné dveře. Ach, ten Francin s&nbsp;tou „slušnou ženskou“, co&nbsp;jsem si&nbsp;jej vzala, tak pořád mi&nbsp;tyčil a&nbsp;vytyčoval pojem slušné ženy, kreslil mi&nbsp;vzornou ženskou, kterou jsem nikdy nebyla a&nbsp;ani nemohla být, já&nbsp;tak ráda jedla třešně, když jsem je&nbsp;však jedla po&nbsp;svém, tak lačně a&nbsp;dravě, rudl až&nbsp;do&nbsp;kořínků vlasů a&nbsp;já jsem nechápala příčinu jeho pobouření, až&nbsp;sama jsem viděla, že&nbsp;třešeň v&nbsp;mých ústech je&nbsp;důvod k&nbsp;jeho znepokojení, protože slušná žena takhle lačně třešně nejí. Když jsem na&nbsp;podzim drhla kukuřičné klasy, tak se&nbsp;zase díval na&nbsp;tu&nbsp;mou drhnoucí dlaň a&nbsp;na ty&nbsp;moje ohýnky v&nbsp;očích, a&nbsp;zase, slušná žena takhle nedrhne kukuřici, a&nbsp;když, tak ne&nbsp;s&nbsp;tím velkým smíchem a&nbsp;planoucíma očima jako já, že&nbsp;kdyby tohle viděl nějaký cizí mužský, že&nbsp;by&nbsp;v&nbsp;tom klasu drhnutém mýma rukama mohl vidět nějaké příznivé znamení pro svoji touhu.</span></p>
          <p class="chunk" data-nb-ref-number="37" data-nb-words="27" data-nb-chars="174"><span class="idea" data-nb-ref-number="37" id="idea37" data-nb-words="27" data-nb-chars="174">Strýc Pepin rozložil na&nbsp;štokrleti ty&nbsp;svoje ševcovské poklady, pak si&nbsp;vyzul střevíček, a&nbsp;když vyjmenoval všechny součástky, nasadil si&nbsp;znovu cvikr beze skel a&nbsp;řekl slavnostně:</span></p>
          <p class="chunk" data-nb-ref-number="38" data-nb-words="35" data-nb-chars="233"><span class="idea" data-nb-ref-number="38" id="idea38" data-nb-words="35" data-nb-chars="233">„A&nbsp;protože jste dáma mimořádně inteligentní, tak vám spravím všechny vaše rozbitý botičky, protože já&nbsp;jsem dělal boty pro dvorního dodavatele, které se&nbsp;těšil přízni nejen císařskýho dvora, ale přízni celého světa, kam rozvážel boty…“</span></p>
          <p class="chunk" data-nb-ref-number="39" data-nb-words="4" data-nb-chars="22"><span class="idea" data-nb-ref-number="39" id="idea39" data-nb-words="4" data-nb-chars="22">„Na kole,“ řekla jsem.</span></p>
          <p class="chunk" data-nb-ref-number="40" data-nb-words="25" data-nb-chars="158"><span class="idea" data-nb-ref-number="40" id="idea40" data-nb-words="25" data-nb-chars="158">„Prdlačky!“ zařval strýc Pepin. „Copak takové dvorní dodavatel je&nbsp;nějaké myškař nebo sběratel kůží? Ten má&nbsp;lodě a&nbsp;vlaky, takovýho kdyby potkal císař na&nbsp;kole…“</span></p>
          <p class="chunk" data-nb-ref-number="41" data-nb-words="9" data-nb-chars="51"><span class="idea" data-nb-ref-number="41" id="idea41" data-nb-words="9" data-nb-chars="51">„Jo císař taky jezdil na&nbsp;kole?“ spráskla jsem ruce.</span></p>
          <p class="chunk" data-nb-ref-number="42" data-nb-words="21" data-nb-chars="132"><span class="idea" data-nb-ref-number="42" id="idea42" data-nb-words="21" data-nb-chars="132">„Ale co&nbsp;to&nbsp;capete jak mladý straky?“ křičel strýc. „Povídám, takovýho dvorního dodavatele kdyby potkal císař na&nbsp;kole, tak mu&nbsp;vezme…“</span></p>
          <p class="chunk" data-nb-ref-number="43" data-nb-words="4" data-nb-chars="22"><span class="idea" data-nb-ref-number="43" id="idea43" data-nb-words="4" data-nb-chars="22">„To kolo,“ řekla jsem.</span></p>
          <p class="chunk" data-nb-ref-number="44" data-nb-words="36" data-nb-chars="201"><span class="idea" data-nb-ref-number="44" id="idea44" data-nb-words="36" data-nb-chars="201">„Prdlačky! Ten titul a&nbsp;ze štítu toho vorla!“ kuckal se&nbsp;strýc Pepin a&nbsp;chrčel, avšak když se&nbsp;podíval na&nbsp;štokrle, blaženě se&nbsp;usmál, vytáhl kelímek, otevřel jej, přivoněl a&nbsp;dal přivonět i&nbsp;mně a&nbsp;mávl rukou:</span></p>
          <p class="chunk" data-nb-ref-number="45" data-nb-words="20" data-nb-chars="131"><span class="idea" data-nb-ref-number="45" id="idea45" data-nb-words="20" data-nb-chars="131">„Gratulujte si, švagrová, tak tohle je&nbsp;ševcovská smůla anobrž obuvnický pop,“ řekl strýc Pepin a&nbsp;položil otevřený kelímek na&nbsp;židli.</span></p>
          <p class="chunk" data-nb-ref-number="46" data-nb-words="33" data-nb-chars="212"><span class="idea" data-nb-ref-number="46" id="idea46" data-nb-words="33" data-nb-chars="212">A&nbsp;skrz zeď bylo slyšet v&nbsp;zasedací síni, jak rachotí židle, tlumený hovor, šoupání podrážek, pak židle utichaly a&nbsp;Francin zahájil zasedání a&nbsp;tichým hlasem přednášel zprávu o&nbsp;hospodaření pivovaru za&nbsp;poslední měsíc.</span></p>
          <p class="chunk" data-nb-ref-number="47" data-nb-words="17" data-nb-chars="112"><span class="idea" data-nb-ref-number="47" id="idea47" data-nb-words="17" data-nb-chars="112">„Strýcu Jožine,“ osmělila jsem se, „takový dvorní dodavatel, ten dodával boty do&nbsp;velkostatků, do&nbsp;dvorů, že&nbsp;ano?“</span></p>
          <p class="chunk" data-nb-ref-number="48" data-nb-words="94" data-nb-chars="544"><span class="idea" data-nb-ref-number="48" id="idea48" data-nb-words="94" data-nb-chars="544">„Prdlačky!“ řval strýc Pepin, „co to&nbsp;tady capete jako malý děcko? Copak dvorní dodavatel má&nbsp;co&nbsp;dělat s&nbsp;krávama a&nbsp;obilím? Takové dvorní dodavatel je&nbsp;děsně nervózní, staré Kafka byl tak nervózní, že&nbsp;když si&nbsp;jeho holčička každó chvíli rozbila hlavu o&nbsp;rohy nábytku, tak staré Kafka, dvorní dodavatel, vzal z&nbsp;dílny celé koš vycpávek na&nbsp;ramena a&nbsp;těma vycpávkama obložil každé roh nábytku, no&nbsp;a&nbsp;že byl nervózní, tak otevřel tak prudce dveře, že&nbsp;tu&nbsp;svoji dcerušku těma dveřma omráčil, a&nbsp;Látal mu&nbsp;poradil, ať&nbsp;dá&nbsp;jen jednu vycpávku na&nbsp;čelo svý dcerušky.“</span></p>
          <p class="chunk" data-nb-ref-number="49" data-nb-words="9" data-nb-chars="63"><span class="idea" data-nb-ref-number="49" id="idea49" data-nb-words="9" data-nb-chars="63">„Látal, strýcu Jožine, to&nbsp;byl Francinův bratranec?“ řekla jsem.</span></p>
          <p class="chunk" data-nb-ref-number="50" data-nb-words="98" data-nb-chars="529"><span class="idea" data-nb-ref-number="50" id="idea50" data-nb-words="98" data-nb-chars="529">„Hovno,“ zakřičel strýc Pepin, „Látal byl učitel! Loni se&nbsp;zřítil z&nbsp;prvního poschodí, když vykládal, co&nbsp;to&nbsp;je&nbsp;čas rovnoměrné… a&nbsp;že to&nbsp;je, jako když vlak jede jede jede jede jede… a&nbsp;Látal sekal oběma rukama a&nbsp;jako vlak poskakoval k&nbsp;votevřenýmu voknu a&nbsp;z&nbsp;teho vokna vypadl a&nbsp;celá třída se&nbsp;radostně nahrnula k&nbsp;voknu, jistě si&nbsp;pan učitel zpřelámal nohy v&nbsp;tulipánech, ale Látal už&nbsp;tam nebyl, obešel to&nbsp;dvorem a&nbsp;po schodech nahoru a&nbsp;zase, vlak jede jede jede jede… a&nbsp;tak zase vstoupil do&nbsp;třídy za&nbsp;zády žáků, kteří se&nbsp;vykláněli z&nbsp;vokna!“</span></p>
          <p class="chunk" data-nb-ref-number="51" data-nb-words="13" data-nb-chars="78"><span class="idea" data-nb-ref-number="51" id="idea51" data-nb-words="13" data-nb-chars="78">A&nbsp;v&nbsp;zasedací síni skrz zeď bylo slyšet hlas předsedy, pana doktora Gruntoráda:</span></p>
          <p class="chunk" data-nb-ref-number="52" data-nb-words="8" data-nb-chars="44"><span class="idea" data-nb-ref-number="52" id="idea52" data-nb-words="8" data-nb-chars="44">„Pane správce, kdo to&nbsp;tam tak nelidsky řve?“</span></p>
          <p class="chunk" data-nb-ref-number="53" data-nb-words="8" data-nb-chars="52"><span class="idea" data-nb-ref-number="53" id="idea53" data-nb-words="8" data-nb-chars="52">„Prosím můj bratr přijel na&nbsp;návštěvu,“ řekl Francin.</span></p>
          <p class="chunk" data-nb-ref-number="54" data-nb-words="17" data-nb-chars="100"><span class="idea" data-nb-ref-number="54" id="idea54" data-nb-words="17" data-nb-chars="100">„Tak pane správce, jděte a&nbsp;vyřiďte panu bratrovi, ať&nbsp;se&nbsp;mírní! Že&nbsp;tenhleten pivovar je&nbsp;pivovar náš!“</span></p>
          <p class="chunk" data-nb-ref-number="55" data-nb-words="14" data-nb-chars="86"><span class="idea" data-nb-ref-number="55" id="idea55" data-nb-words="14" data-nb-chars="86">„Ten Látal měl za&nbsp;ženu Mercinu, vaši sestřenici, že, strýcu Jožine?“ řekla jsem něžně.</span></p>
          <p class="chunk" data-nb-ref-number="56" data-nb-words="82" data-nb-chars="501"><span class="idea" data-nb-ref-number="56" id="idea56" data-nb-words="82" data-nb-chars="501">„Ale kdepak! Mercinu si&nbsp;vzal stréc Vaňura, ten kuchař, jak jezdil balkáncukem, ten bydlel tady v&nbsp;Čechách, někde v&nbsp;Mnichově Hradišti, a&nbsp;že ten balkáncuk projížděl Mnichovým Hradištěm jednó týdně, tak Mercina v&nbsp;půl jedenáctý dopoledne pustila psa, ten šel na&nbsp;nádraží, stréc Vaňura se&nbsp;vysklonil z&nbsp;balkáncuku a&nbsp;pustil veliké balík kostí a&nbsp;ten pes to&nbsp;vzal dom, ale letos, jak Vaňura pustil ty&nbsp;kosti, tak ten balík porazil přednostu stanice a&nbsp;Vaňura musel platit za&nbsp;znečištění uniformy!“ křičel strýc Pepin.</span></p>
          <p class="chunk" data-nb-ref-number="57" data-nb-words="94" data-nb-chars="531"><span class="idea" data-nb-ref-number="57" id="idea57" data-nb-words="94" data-nb-chars="531">A&nbsp;znovu vzal můj střevíc a&nbsp;nasadil si&nbsp;ten cvikr beze skel a&nbsp;radostně vyřvával: „Co máte z&nbsp;takovéch hlópostí, já&nbsp;vám ještě jednó vysvětlím všechno a&nbsp;pak vám to&nbsp;dám do&nbsp;rucí a&nbsp;sama to&nbsp;zkusíte! Tak tohle je&nbsp;parisr šnyt, a&nbsp;tohle na&nbsp;botičce je&nbsp;nárt neboli gelenk anobrž ohbí. Tohleto je&nbsp;ale podešev anobrž podrážky, a&nbsp;tohle zase je&nbsp;podpatek neboli absac. Pamatujte, švagrová, že&nbsp;kdo chce být obuvníkem neboli ševcem, tak musí mít výuční list, a&nbsp;takové list je&nbsp;to&nbsp;samý, jako když máte maturitu neboli doktorát. Dvorní dodavatel Weinlich…“</span></p>
          <p class="chunk" data-nb-ref-number="58" data-nb-words="5" data-nb-chars="36"><span class="idea" data-nb-ref-number="58" id="idea58" data-nb-words="5" data-nb-chars="36">„Ulrich?“ nastavila jsem dlaní ucho.</span></p>
          <p class="chunk" data-nb-ref-number="59" data-nb-words="58" data-nb-chars="319"><span class="idea" data-nb-ref-number="59" id="idea59" data-nb-words="58" data-nb-chars="319">„Weinlich!“ řval strýc, „Wein jako víno, tak jeden blbec zbacal boty a&nbsp;donesl je&nbsp;temu dvornímu dodavateli Weinlichovi a&nbsp;ten dodavatel povídá: Dyk vy&nbsp;jeden člověče, vy&nbsp;jste ty&nbsp;boty zkazil, co&nbsp;já&nbsp;teďky s&nbsp;tím? A&nbsp;ten blbec povídá: Tak to&nbsp;prodejte židům. A&nbsp;Weinlich byl sám žid a&nbsp;už řval: Copak ti&nbsp;židi jsou nějaký prasata?“</span></p>
          <p class="chunk" data-nb-ref-number="60" data-nb-words="4" data-nb-chars="27"><span class="idea" data-nb-ref-number="60" id="idea60" data-nb-words="4" data-nb-chars="27">„Pepinku,“ řekla jsem tiše.</span></p>
          <p class="chunk" data-nb-ref-number="61" data-nb-words="35" data-nb-chars="209"><span class="idea" data-nb-ref-number="61" id="idea61" data-nb-words="35" data-nb-chars="209">„Hovno!“ hřímal strýc a&nbsp;hrozivě se&nbsp;nade mnou vztyčil, „já jsem všade měl pochvalu, a&nbsp;potom, copak takové fajnové pán se&nbsp;bude se&nbsp;mnó kamarádit? Tak jaké Pepinku? Švagrová, ste hlópá jako dopoledne ve&nbsp;zkóžkách!“</span></p>
          <p class="chunk" data-nb-ref-number="62" data-nb-words="32" data-nb-chars="176"><span class="idea" data-nb-ref-number="62" id="idea62" data-nb-words="32" data-nb-chars="176">A&nbsp;strýc si&nbsp;dal pěstí do&nbsp;čela takovou ránu, že&nbsp;cvikr zaletěl pod almaru, pohled na&nbsp;můj střevíček ale strýce zchladil, posadil se&nbsp;a&nbsp;prstíčkem ukazoval a&nbsp;dál mne poučoval s&nbsp;řevem:</span></p>
          <p class="chunk" data-nb-ref-number="63" data-nb-words="29" data-nb-chars="182"><span class="idea" data-nb-ref-number="63" id="idea63" data-nb-words="29" data-nb-chars="182">„A&nbsp;tady tohle je, jak jsme juž řekli, absac neboli podpatek a&nbsp;na tom podpatku neboli absacu je&nbsp;patka neboli patníček anobrž odkolek, mezi obuvnickými profesionály též takzvaný kédr!“</span></p>
          <p class="chunk" data-nb-ref-number="64" data-nb-words="24" data-nb-chars="139"><span class="idea" data-nb-ref-number="64" id="idea64" data-nb-words="24" data-nb-chars="139">Vzala jsem do&nbsp;prstů železnou dlouhou lžíci, která na&nbsp;konci byla drsná jak volský jazyk, a&nbsp;řekla jsem: „Strýcu Jožine, tohle je&nbsp;abnémr, že?“</span></p>
          <p class="chunk" data-nb-ref-number="65" data-nb-words="23" data-nb-chars="146"><span class="idea" data-nb-ref-number="65" id="idea65" data-nb-words="23" data-nb-chars="146">„Cože?“ zařval raněný strýc, „abnémr je&nbsp;tohle, abnémr anobrž odnímáček, ale to, co&nbsp;držíte v&nbsp;rucích, to&nbsp;je&nbsp;rašple neboli škrabačka anobrž struhák!“</span></p>
          <p class="chunk" data-nb-ref-number="66" data-nb-words="30" data-nb-chars="155"><span class="idea" data-nb-ref-number="66" id="idea66" data-nb-words="30" data-nb-chars="155">A&nbsp;rozletěly se&nbsp;dveře a&nbsp;ve futrech stál Francin, tiskl si&nbsp;dlaní kravatu a&nbsp;rozpřáhl ruce a&nbsp;poklekl, poklonil se&nbsp;strýci Jožinovi a&nbsp;potom mně až&nbsp;po&nbsp;pás a&nbsp;řekl:</span></p>
          <p class="chunk" data-nb-ref-number="67" data-nb-words="19" data-nb-chars="106"><span class="idea" data-nb-ref-number="67" id="idea67" data-nb-words="19" data-nb-chars="106">„Vy dva huláni, co&nbsp;tady tak řvete? Jožko, proč tak hulákáš?“ a&nbsp;položil dlaň do&nbsp;otevřeného kelímku s&nbsp;popem.</span></p>
          <p class="chunk" data-nb-ref-number="68" data-nb-words="6" data-nb-chars="32"><span class="idea" data-nb-ref-number="68" id="idea68" data-nb-words="6" data-nb-chars="32">„To ne&nbsp;já,“ breptal strýc Pepin.</span></p>
          <p class="chunk" data-nb-ref-number="69" data-nb-words="10" data-nb-chars="57"><span class="idea" data-nb-ref-number="69" id="idea69" data-nb-words="10" data-nb-chars="57">„Tak kdo? Snad… já?“ ukázal oběma rukama na&nbsp;sebe Francin.</span></p>
          <p class="chunk" data-nb-ref-number="70" data-nb-words="12" data-nb-chars="72"><span class="idea" data-nb-ref-number="70" id="idea70" data-nb-words="12" data-nb-chars="72">„Tady někdo, ve&nbsp;mně,“ řekl strýc Pepin a&nbsp;štrikoval prstíčky v&nbsp;rozpacích.</span></p>
          <p class="chunk" data-nb-ref-number="71" data-nb-words="21" data-nb-chars="124"><span class="idea" data-nb-ref-number="71" id="idea71" data-nb-words="21" data-nb-chars="124">„Mírněte se, zasedá rada pivovaru, sám pan předseda mne s&nbsp;tímhle vzkazem sem poslal,“ zvedl ruku Francin a&nbsp;couval na&nbsp;chodbu…</span></p>
          <p class="chunk" data-nb-ref-number="72" data-nb-words="93" data-nb-chars="614"><span class="idea" data-nb-ref-number="72" id="idea72" data-nb-words="93" data-nb-chars="614">A&nbsp;pak bylo slyšet zas jeho tichý hlas. Francin dál přednášel zprávu, v&nbsp;které vysvětloval, jakým způsobem se&nbsp;příštího měsíce vyrovnají pasiva měsíce, který právě uplynul. Přinesla jsem kbelík se&nbsp;sádlem a&nbsp;mazala jsem strýci Pepinovi krajíc za&nbsp;krajícem, když chtěl hovořit, podala jsem mu&nbsp;další krajíc, avšak v&nbsp;zasedací síni hlas Francinův přestal, ozvalo se&nbsp;šoupání podrážek, pak výkřiky, rachotily nohy Thonetových židlí, jako by&nbsp;všichni členové správní rady vstali, myslela jsem, že&nbsp;už&nbsp;je&nbsp;konec zasedání, ale hlas předsedy správní rady pivovaru, pana doktora Gruntoráda, volal: „Přerušuji zasedání na&nbsp;deset minut!“</span></p>
          <p class="chunk" data-nb-ref-number="73" data-nb-words="23" data-nb-chars="131"><span class="idea" data-nb-ref-number="73" id="idea73" data-nb-words="23" data-nb-chars="131">A&nbsp;dveře spojující kancelář s&nbsp;chodbou se&nbsp;rozletěly jakoby kopancem a&nbsp;teď do&nbsp;pokoje vběhl Francin, ruku si&nbsp;tiskl ke&nbsp;kravatě a&nbsp;křičel:</span></p>
          <p class="chunk" data-nb-ref-number="74" data-nb-words="72" data-nb-chars="399"><span class="idea" data-nb-ref-number="74" id="idea74" data-nb-words="72" data-nb-chars="399">„Kdo mi&nbsp;podstrčil na&nbsp;židli to&nbsp;lepidlo? Hrůza! Přilepil jsem si&nbsp;tak pevně arch papíru, že&nbsp;jsem nemohl tu&nbsp;stránku obrátit! Pan de&nbsp;Giorgi mi&nbsp;pomáhal a&nbsp;zalípal se&nbsp;tak, že&nbsp;nemohl odtrhnout od&nbsp;zeleného sukna ani svoje ruce! A&nbsp;pan předseda si&nbsp;zalípal tak cvikr, že&nbsp;se&nbsp;mu&nbsp;přilepil na&nbsp;nos! A&nbsp;hlavně já&nbsp;jsem si&nbsp;přilepil prsty ke&nbsp;kravatě, podívejte se!“ Francin odtáhl ruku a&nbsp;gumičky držící kravatu se&nbsp;napnuly.</span></p>
          <p class="chunk" data-nb-ref-number="75" data-nb-words="6" data-nb-chars="41"><span class="idea" data-nb-ref-number="75" id="idea75" data-nb-words="6" data-nb-chars="41">„Přinesu trošku vlažný vody,“ řekla jsem.</span></p>
          <p class="chunk" data-nb-ref-number="76" data-nb-words="29" data-nb-chars="163"><span class="idea" data-nb-ref-number="76" id="idea76" data-nb-words="29" data-nb-chars="163">Ale Francin prudce škubl rukou a&nbsp;gumičky se&nbsp;napnuly a&nbsp;přetrhly a&nbsp;ruka s&nbsp;kravatou odstřelila a&nbsp;gumičky sekly Francina do&nbsp;krku a&nbsp;on zanaříkal tiše jak chlapec: „Au!“</span></p>
          <p class="chunk" data-nb-ref-number="77" data-nb-words="13" data-nb-chars="71"><span class="idea" data-nb-ref-number="77" id="idea77" data-nb-words="13" data-nb-chars="71">Strýc Pepin vzal víko kelímku, dal je&nbsp;Francinovi před oči a&nbsp;řekl pyšně:</span></p>
          <p class="chunk" data-nb-ref-number="78" data-nb-words="9" data-nb-chars="67"><span class="idea" data-nb-ref-number="78" id="idea78" data-nb-words="9" data-nb-chars="67">„To vyrábí středisko obuvnického světa ve&nbsp;Vídni, firma Salamander!“</span></p>
          <p class="chunk" data-nb-ref-number="79" data-nb-words="9" data-nb-chars="44"><span class="idea" data-nb-ref-number="79" id="idea79" data-nb-words="9" data-nb-chars="44">A&nbsp;strýc si&nbsp;přidržel na&nbsp;nose cvikr beze skel.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-RMBVqNwEzDcW++9jVyEQGMfdJYxexV/VkBR4VdP8m8I="></script>
  </body>
</html>