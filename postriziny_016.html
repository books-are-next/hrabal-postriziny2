<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="11">
    <meta name="apple-mobile-web-app-capable" content="yes">
    <title>11 • Postřižiny</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./postriziny_015.html">
    <link rel="next" href="./postriziny_017.html">
    <meta name="nb-order" content="12">
    <link rel="self" href="postriziny_016.html">
    <meta name="nb-identifier" content="hrabal-postriziny-951d333">
    <meta name="nb-role" content="chapter">
  </head>
  <body data-nb-words="1" data-nb-chars="2" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="postriziny_005.html">Věnování</a></li>
        <li><a href="postriziny_006.html">1</a></li>
        <li><a href="postriziny_007.html">2</a></li>
        <li><a href="postriziny_008.html">3</a></li>
        <li><a href="postriziny_009.html">4</a></li>
        <li><a href="postriziny_010.html">5</a></li>
        <li><a href="postriziny_011.html">6</a></li>
        <li><a href="postriziny_012.html">7</a></li>
        <li><a href="postriziny_013.html">8</a></li>
        <li><a href="postriziny_014.html">9</a></li>
        <li><a href="postriziny_015.html">10</a></li>
        <li><a href="postriziny_016.html">11</a></li>
        <li><a href="postriziny_017.html">12</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_015.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">11</span></h1>
        Dnes přijel pan doktor Gruntorád, poprosil, abych mu&nbsp;uvařila silný čaj, že&nbsp;se&nbsp;v&nbsp;noci u&nbsp;těch svých rodiček nachladil, z&nbsp;brašničky vytáhl nůžky, a&nbsp;když mi&nbsp;stříhal sádrový obvaz, několikrát kýchl, pak uprostřed stříhání usnul, v&nbsp;prstech nůžky, a&nbsp;tak hluboce spal, neodolala jsem a&nbsp;vytáhla jsem mu&nbsp;z&nbsp;kapsičky vesty zlaté hodinky, podívala jsem se, kolik je&nbsp;hodin, a&nbsp;zase tichounce zastrčila hodinky nazpátek, tak opatrně a&nbsp;tak vzrušená přesností svých pohybů, a&nbsp;zase jsem v&nbsp;tom pokusu o&nbsp;krádež byla celá já, hodiny na&nbsp;zdi ukazovaly, kolik je&nbsp;hodin, já&nbsp;jsem ale chtěla vyzkoušet sama sebe, zda jsem ještě nezmalomyslněla, zda ještě jsem schopna udělat to, co&nbsp;mne právě napadlo, a&nbsp;ano, ještě to&nbsp;se&nbsp;mnou nebylo tak špatné, do&nbsp;galanterie k&nbsp;panu Pollakovi jsem chodila kupovat knoflíčky taky jen proto, že&nbsp;odpoledne nikdo nebýval v&nbsp;krámě, a&nbsp;jak se&nbsp;pan Pollak sklonil pod pult pro krabici, natáhla jsem ruku přes pult a&nbsp;vzala jedny dětské nejdoucí hodinky, a&nbsp;když se&nbsp;pan Pollak narovnal, dívala jsem se&nbsp;nevinně a&nbsp;v&nbsp;jeho očích jsem si&nbsp;přečetla, že&nbsp;o&nbsp;té mé&nbsp;krádeži neví, a&nbsp;když jsem si&nbsp;přála další knoflíčky a&nbsp;pan Pollak se&nbsp;sehnul, rychle jsem pověsila ty&nbsp;hodinky nazpátek, a&nbsp;když se&nbsp;pan Pollak narovnal, tak jsem se&nbsp;usmívala, tak nějak sama u&nbsp;sebe vyrostla, tak nějakou tou krádeží a&nbsp;hned následující účinnou lítostí jsem okřála, vydechla, a&nbsp;když jsem vycházela z&nbsp;krámu, měla jsem dojem, že&nbsp;mi&nbsp;narostla tak veliká křídla, že&nbsp;jimi drhnu o&nbsp;futra a&nbsp;sype se&nbsp;za&nbsp;mnou peří, které pan Pollak vkleče smetá na&nbsp;lopatku… a&nbsp;pan doktor Gruntorád kýchl a&nbsp;probudil se&nbsp;a&nbsp;dostříhl mi&nbsp;obvaz, který se&nbsp;rozlomil jak bílý futrál, potom mi&nbsp;doktor prohmatal kotník a&nbsp;prohlásil: „Už zase můžete dělat skotačiny…“ a&nbsp;kýchl a&nbsp;vzala jsem berle a&nbsp;přinesla hrnek čaje, a&nbsp;když jsem se&nbsp;chtěla postavit na&nbsp;nohu, podlomila jsem se&nbsp;a&nbsp;řekla: „To není ani jako moje noha!“ A&nbsp;pan doktor Gruntorád řekl: „Je to&nbsp;vaše noha, za&nbsp;týden budete zase svá… hepčík!“ kýchl si&nbsp;upřímně. „Pane doktore,“ řekla jsem, „také se&nbsp;mi&nbsp;nějak špatně dýchá.“ „Sundejte si&nbsp;blůzičku prosím,“ řekl pan doktor a&nbsp;napil se&nbsp;čaje. Pak mi&nbsp;položil ucho na&nbsp;záda, jako vždy měl ucho studené, jako by&nbsp;mi&nbsp;položil skleněný popelníček, čím bylo teplejší počasí, tím studenější bylo jeho ucho, proklepával mi&nbsp;záda, prosil, abych zhluboka dýchala, a&nbsp;pak jeho ukazovák mi&nbsp;klepal na&nbsp;záda, lehce se&nbsp;dotýkal uchem mých zad, jak chlapci naslouchají na&nbsp;telefonním sloupu, přehodila jsem proud vlasů a&nbsp;pan doktor znovu usnul, zasypaný mými vlasy, jako by&nbsp;usnul na&nbsp;lavičce pod smuteční vrbou, jednou jsem schválně jela kolem vily pana doktora Gruntoráda, jen kvůli tomu, abych viděla, zdali tam opravdu je&nbsp;ta&nbsp;vrba, zastiňující celý dům, je&nbsp;to&nbsp;už&nbsp;asi tak dávno, kdy za&nbsp;jeho paní jezdil obrist z&nbsp;Brandejsa na&nbsp;koni, pan doktor Gruntorád, tenkrát mladý a&nbsp;jistě statný, neočekávaně se&nbsp;vrátil v&nbsp;noci domů, v&nbsp;přízemí strhl pušku a&nbsp;kopancem vyrazil dveře do&nbsp;ložnice své paní, ještě zahlédl pana obrista, jak běží v&nbsp;tom prvním patře k&nbsp;otevřenému oknu, pan doktor stačil zalícit, a&nbsp;zatímco pan obrist plesknutím se&nbsp;odrazil od&nbsp;okenního rámu a&nbsp;po hlavě se&nbsp;zasouval do&nbsp;hluboké noci a&nbsp;pak dolů do&nbsp;keřů odkvetlých šeříků a&nbsp;kvetoucích jasmínů, pan doktor Gruntorád stačil nasypat broky do&nbsp;zasouvajících se&nbsp;holínek pana obrista a&nbsp;druhý náboj jen do&nbsp;hvězd modré noci, která vyplňovala okenní rám… ten obraz mne často probouzel a&nbsp;nedával mi&nbsp;spát, nikdy jsem si&nbsp;nedovedla představit a&nbsp;spojit tuhle krásnou událost s&nbsp;panem doktorem Gruntorádem, pořád jsem ji&nbsp;spojovala s&nbsp;někým jiným, zato docela sytý obraz mne spojil s&nbsp;panem obristem, který s&nbsp;prostřelenou holínkou stačil se&nbsp;ještě vyhoupnout na&nbsp;koně, stačil vytáhnout z&nbsp;holínky vrbový proutek, stačil se&nbsp;sklonit z&nbsp;koně až&nbsp;k&nbsp;samé zemi a&nbsp;zastrčit ten proutek do&nbsp;země, proutek, ze&nbsp;kterého je&nbsp;dneska tak ohromná vrba, že&nbsp;za&nbsp;bouřlivé a&nbsp;větrné noci ťuká na&nbsp;okenní tabulky celého domu jako živoucí vzpomínka. A&nbsp;pan doktor Gruntorád mi&nbsp;zase dál ukazovákem proťukával záda, snad už&nbsp;ani o&nbsp;tom nevěděl, že&nbsp;usnul, ťukal jako zasypaní horníci, a&nbsp;když se&nbsp;otočil, napil se&nbsp;čaje, a&nbsp;zatímco jsem se&nbsp;oblékala, tiše psal recepis, a&nbsp;zase jeho zlaté plnicí pero se&nbsp;najednou zastavilo, několik vteřin pan doktor Gruntorád usnul, aby se&nbsp;probudil a&nbsp;osvěžen dopsal předpis léku na&nbsp;moje prsa. Povídám: „Pane doktore, pochlubil se&nbsp;vám manžel, co&nbsp;mi&nbsp;koupil?“&nbsp;– „Ukažte!“ poručil pan doktor a&nbsp;napil se&nbsp;čaje. Otevřela jsem na&nbsp;stolku spočívající kufřík. „Co je&nbsp;to&nbsp;za&nbsp;šmejd? Kde to&nbsp;ten člověk koupil?“ řekl pan doktor. Povídám: „V&nbsp;Praze, ale vy&nbsp;máte rýmu, tady je&nbsp;tak krásný přístroj, to&nbsp;je&nbsp;něco jako bory šumí po&nbsp;skalinách…“ Pan doktor řekl: „A&nbsp;vy se&nbsp;v&nbsp;tom vyznáte?“ Povídám: „Pane doktore, to&nbsp;nic není… Podívejte se!“ a&nbsp;zasunula jsem zástrčku a&nbsp;otočila černý knoflík a&nbsp;nasadila rourku se&nbsp;štětečkem na&nbsp;nervy, a&nbsp;ze štětiček sršely fialové piliny a&nbsp;pan doktor si&nbsp;přejížděl klouby u&nbsp;dlaní a&nbsp;prostomyslně se&nbsp;usmíval a&nbsp;řekl: „Je to&nbsp;poetické, nic se&nbsp;nikomu nemůže stát, a&nbsp;když to&nbsp;bude od&nbsp;vás, tak mne to&nbsp;potěší…“ A&nbsp;vzala jsem elektrodu, ozonový inhalátor s&nbsp;rozprašovačem, a&nbsp;pravila jsem: „Pane doktore, nejlepší bude, když si&nbsp;lehnete na&nbsp;otoman…“ Pan doktor se&nbsp;posadil na&nbsp;kanape, stáhla jsem béžovou záclonu a&nbsp;sypké přítmí a&nbsp;fialový keříček elektrických výbojů, sršících z&nbsp;té speciální elektrody pro nervy, ozařovaly pleš pana doktora, zvolna se&nbsp;pokládajícího na&nbsp;otoman. Teď ležel na&nbsp;zádech, v&nbsp;prstech držel tu&nbsp;neustále křesající a&nbsp;prskající hůlku, zatímco jsem připravovala ozonový inhalátor s&nbsp;rozprašovačem. Do&nbsp;vatičky ozonového inhalátoru jsem nakapala směs eukalyptového oleje s&nbsp;mentolovým olejíčkem, zašroubovala do&nbsp;rourky skleněný dvoják, který se&nbsp;zastrčí do&nbsp;nosu, a&nbsp;pak jsem vzala panu doktorovi štěteček pro nervy a&nbsp;do katody jsem zastrčila ozonový inhalátor s&nbsp;rozprašovačem a&nbsp;otočila kolečkem a&nbsp;dutá roura se&nbsp;vyplnila neonovým plynem, který procházel vatičkou napojenou eukalyptovým olejem, poklekla jsem před kanape a&nbsp;přístroj jsem lehce přiblížila k&nbsp;nosním dírkám pana doktora. Povídám: „To vás, pane doktore, jistě vyléčí, manžel to&nbsp;inhaluje vždycky, dřív než dostane rýmu… je&nbsp;to&nbsp;opravdu, jako když bory šumí po&nbsp;skalinách, cítíte tu&nbsp;vůni ozonu, pryskyřic? A&nbsp;ten modrý vybíjející se&nbsp;neonový požár, ten už&nbsp;sám léčí, vaše barva je&nbsp;modrá, ta&nbsp;zmírňuje veškeré životní dění, utišuje nervy, zpomaluje proudění…“ hovořila jsem a&nbsp;v&nbsp;jedné ruce jsem držela ten krásný přístroj naplněný inhalačním olejem a&nbsp;pravou rukou jsem pomalu mačkala gumový míček, který hnal vzduch ozonovou a&nbsp;olejovou komorou inhalátoru… a&nbsp;pan doktor Gruntorád všechno, co&nbsp;jsem říkala, opakoval blaženě po&nbsp;mně, blaženě se&nbsp;usmíval a&nbsp;slyšela jsem, jak houpací dveře z&nbsp;kanceláře zacvakaly, pak klíč ve&nbsp;dveřích se&nbsp;otočil a&nbsp;vešel Francin, sinalý a&nbsp;bledý, a&nbsp;tichounce zakřičel: „Co to&nbsp;tady děláte!“ a&nbsp;já jsem se&nbsp;polekala a&nbsp;stiskla jsem gumový balonek a&nbsp;pan doktor nedoopakoval po&nbsp;mně: „… bory šumí po&nbsp;skalinách…“ a&nbsp;posadil se&nbsp;a&nbsp;zakřičel, celý obličej se&nbsp;mu&nbsp;stáhl a&nbsp;najednou omládl, vyskočil a&nbsp;tak směšně mrskal nožkama a&nbsp;nahmatal kliku a&nbsp;vyběhl ven, a&nbsp;Francin za&nbsp;ním se&nbsp;sepjatýma rukama: „Pane předsedo, odpusťte!“ Ale pan doktor mrskal nožkama a&nbsp;běžel ke&nbsp;sladovně a&nbsp;vběhl do&nbsp;sladovny a&nbsp;po schodech dolů na&nbsp;humna, tam se&nbsp;přebrouzdal několika hromadami ječmene, sladovníci stáli s&nbsp;lopatami ohromeni, ale pan předseda nechal za&nbsp;sebou Francina, který poklekl do&nbsp;mokrého sladu, a&nbsp;vyběhl stále naříkaje po&nbsp;schodech na&nbsp;půdu, proběhl kolem suchých hromad sladu, ale pořád ta&nbsp;bolest v&nbsp;nose ho&nbsp;hnala až&nbsp;do&nbsp;nejvyššího patra, tam vběhl do&nbsp;sušícího se&nbsp;ječmene na&nbsp;svini, do&nbsp;šedesátistupňového horka, a&nbsp;vyběhl nazpátek o&nbsp;patro níž a&nbsp;přes spojovací můstek přeběhl do&nbsp;várny, několikrát oběhl pánve a&nbsp;po schůdcích běžel do&nbsp;spilky, Francin pořád za&nbsp;ním, ze&nbsp;spilky vyběhl pan doktor Gruntorád až&nbsp;na&nbsp;štoky, tam, kde se&nbsp;chladilo mladé pivo, otevřel žaluzie oken a&nbsp;vyběhl na&nbsp;střechu lednice, tam, kde kvetly netřesky, Francin poklekl do&nbsp;těch krásných žlutých květinek, ale pan doktor Gruntorád zanaříkal znovu a&nbsp;seběhl po&nbsp;schůdkách nazpátek do&nbsp;várny a&nbsp;vraty vyběhl na&nbsp;dvůr a&nbsp;ze dvora běžel k&nbsp;chlívům, dělníci je&nbsp;zdravili: „Dobrý den, pane předsedo! Dobrý den, pane správce!“ Ale pan doktor mrskal nožkama dál přes ovocný sad, až&nbsp;zase doběhl otevře­nými dveřmi do&nbsp;naší kuchyně a&nbsp;do pokoje, kde se&nbsp;zhroutil na&nbsp;kanape a&nbsp;volal: „Kde jste koupil ten šmejd? Ukažte!“ A&nbsp;prohlížel si&nbsp;pečlivě ozonový inhalátor s&nbsp;rozprašovačem, pak přivoněl a&nbsp;řekl: „Z&nbsp;čeho jste, vy&nbsp;jedna sakramentská ženská, tam dávala ten volej? To&nbsp;bory šumí po&nbsp;skalinách?“ Nasadil si&nbsp;skřipec, podala jsem mu&nbsp;lahvičku a&nbsp;pan doktor, když si&nbsp;přečetl vinětu, rozkřičel se: „Vy jedna ženská sakramentská, dyk jste to&nbsp;zapomněla ředit jedna ku&nbsp;deseti! Vždyť jste mi&nbsp;spálila sliznici… hepčík!“ kýchl si&nbsp;pan doktor Gruntorád, a&nbsp;když viděl Francina, jak poklekl a&nbsp;rozpřáhl ruce a&nbsp;zaprosil: „Můžete mi&nbsp;to&nbsp;odpustit?“, pravil pan předseda: „Vstaňte, dobrý muži, chtěl bych, abych raději byl správcem pivovaru než jeho předsedou…“ řekl, podíval se&nbsp;na&nbsp;hodinky a&nbsp;podal mi&nbsp;ruku, pak políbil hřbet mé&nbsp;ruky a&nbsp;řekl: „Rukulíbám.“ A&nbsp;vyšel, ve&nbsp;slunci se&nbsp;objevil na&nbsp;dvoře, zanechal za&nbsp;sebou vůni karbolky a&nbsp;lyzolu a&nbsp;eukalyptu, vyšvihl se&nbsp;s&nbsp;feudální lehkostí na&nbsp;kozlík, jako by&nbsp;všechno to, co&nbsp;se&nbsp;stalo, jej posílilo, a&nbsp;teď jsem to&nbsp;viděla! Teď jsem uvěřila, že&nbsp;se&nbsp;to&nbsp;tenkrát tak muselo stát, jak jsem to&nbsp;slyšela, ten příběh, ze&nbsp;kterého už&nbsp;zůstala jen ta&nbsp;smuteční vrba, zahalující celý dům. Pan doktor se&nbsp;posadil na&nbsp;kozlík, kočí mu&nbsp;podal otěže, pan doktor si&nbsp;zapálil v&nbsp;jantarové špičce cigaretu, nasadil si&nbsp;měkký světlý klobouk do&nbsp;čela tak, jak to&nbsp;nedovedl žádný mužský, tak nějak omládl těmi opratěmi, vypadal, jako by&nbsp;právě přijel s&nbsp;tím kočárem z&nbsp;Vídně, narovnal se&nbsp;a&nbsp;vyjel z&nbsp;pivovaru s&nbsp;hřebcem, který měl zastřižený ohon a&nbsp;hřívu, zatímco kočí pana doktora se&nbsp;rozvaloval vzadu na&nbsp;plyšovém kanapi landauru s&nbsp;provinilým úsměvem člověka, který nikdy nepochopí, proč jeho pán jezdí na&nbsp;kozlíku s&nbsp;takovou chutí a&nbsp;rozkoší, zatímco on, kočí, sedí provinile na&nbsp;plyšovém sedadle… A&nbsp;Francin chodil pokojem a&nbsp;zastrkoval si&nbsp;ruce do&nbsp;mozku.
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_017.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>