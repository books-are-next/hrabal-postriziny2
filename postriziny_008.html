<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="3">
    <meta name="apple-mobile-web-app-capable" content="yes">
    <title>3</title>
    <link rel="stylesheet" href="./style/style.min.css" media="screen" integrity="sha256-1cpg/RYkJEcZJuKsZ8cbs3M2r9kOplEXHcv5iqCbmLE=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Postřižiny">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Postřižiny">
    <meta property="og:title" content="Postřižiny">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Postřižiny">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./postriziny_007.html">
    <link rel="next" href="./postriziny_009.html">
    <meta name="nb-order" content="4">
    <link rel="self" href="postriziny_008.html">
    <meta name="nb-identifier" content="hrabal-postriziny-938cc26">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1164" data-nb-chars="6859">
    <nav role="doc-toc">
      <ul class="plain section">
        <li><a href="postriziny_005.html">Věnování</a></li>
        <li><a href="postriziny_006.html">1</a></li>
        <li><a href="postriziny_007.html">2</a></li>
        <li><a href="postriziny_008.html">3</a></li>
        <li><a href="postriziny_009.html">4</a></li>
        <li><a href="postriziny_010.html">5</a></li>
        <li><a href="postriziny_011.html">6</a></li>
        <li><a href="postriziny_012.html">7</a></li>
        <li><a href="postriziny_013.html">8</a></li>
        <li><a href="postriziny_014.html">9</a></li>
        <li><a href="postriziny_015.html">10</a></li>
        <li><a href="postriziny_016.html">11</a></li>
        <li><a href="postriziny_017.html">12</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">3</span></h1>
        <section>
          <p class="chunk" data-nb-ref-number="2" data-nb-words="726" data-nb-chars="4217"><span class="idea" data-nb-ref-number="2" id="idea2" data-nb-words="726" data-nb-chars="4217">Boďa Červinka si&nbsp;vždycky dával záležet na&nbsp;mých vlasech. Říkal, tyhle vlasy jsou zbytek starých zlatých časů, takové vlasy jsem nikdy pod svým hřebenem neměl. Když Boďa rozčesal ty&nbsp;moje vlasy, jako by&nbsp;zapálil dvě pochodně v&nbsp;krámě, v&nbsp;zrcadlech a&nbsp;miskách a&nbsp;karafách zaplál požár mých vlasů a&nbsp;já jsem musela uznat, že&nbsp;Boďa má&nbsp;pravdu. Nikdy jsem neviděla svoje vlasy tak krásné jako u&nbsp;Bodi v&nbsp;krámě, když je&nbsp;vykoupal v&nbsp;heřmánkovém odvaru, který jsem si&nbsp;uvařila a&nbsp;přivezla v&nbsp;bandasce na&nbsp;mlíko. To&nbsp;dosud moje vlasy byly mokré, nikdy neslibovaly to, co&nbsp;se&nbsp;s&nbsp;nimi začalo dít, když prosýchaly; jen začaly schnout, jako by&nbsp;v&nbsp;těch proudech se&nbsp;narodilo tisíce zlatých včel, tisíce svatojánských mušek, zapraskalo tisíce jantarových krystalků. A&nbsp;když Boďa poprvně protáhl hřeben tou mou hřívou, prskalo v&nbsp;nich a&nbsp;sršely ty&nbsp;vlasy a&nbsp;nadouvaly se&nbsp;a&nbsp;rostly a&nbsp;kypěly, že&nbsp;Boďa musel pokleknout, jako by&nbsp;hřeblem pročesával ohony dvou vedle sebe stojících hřebců. A&nbsp;v&nbsp;jeho krámě se&nbsp;rozsvítilo, cyklisté seskakovali z&nbsp;bicyklů a&nbsp;kladli obličeje na&nbsp;výkladní skříň, aby se&nbsp;přesvědčili a&nbsp;vysvětlili si, co&nbsp;jim to&nbsp;strhlo oči. A&nbsp;Boďa sám dlel v&nbsp;mračnu mých vlasů, aby nebyl rušen, zamkl vždycky krám, každou chvíli ke&nbsp;mně přivoněl, a&nbsp;když česání dokončil, sladce vzdychl a&nbsp;pak teprve sepjal vlasy podle svého gusta, kterému jsem věřila, jednou fialovou, podruhé zelenou, jindy červenou nebo modrou stužkou, jako bych byla součástí katolického rituálu, jako by&nbsp;moje vlasy byly součástí církevních svátků. Pak odemkl krám, přivedl můj bicykl, na&nbsp;rám pověsil bandasku a&nbsp;pomohl mi&nbsp;dvorně do&nbsp;sedla. A&nbsp;to už&nbsp;před krámem byl zástup lidí, každý zíral na&nbsp;ty&nbsp;heřmánkem vonící vlasy. Když jsem šlápla do&nbsp;pedálů, pan Boďa kousek se&nbsp;mnou běžel a&nbsp;přidržoval mi&nbsp;vlasy, aby se&nbsp;nedostaly do&nbsp;řetězu nebo do&nbsp;drátů. A&nbsp;když jsem nabrala dostatek rychlosti, pan Boďa hodil do&nbsp;vzduchu cíp mého účesu, jako se&nbsp;vyhazuje do&nbsp;vzduchu hvězda nebo drak do&nbsp;nebe, a&nbsp;zadýchán vracel se&nbsp;do&nbsp;krámu. A&nbsp;já jsem jela a&nbsp;vlasy za&nbsp;mnou vlály, slyšela jsem jejich praskot, jako když se&nbsp;mne sůl nebo hedvábí, jako se&nbsp;vzdaluje déšť po&nbsp;plechové střeše, jako se&nbsp;smaží vídeňské řízky, tak za&nbsp;mnou vlála ta&nbsp;pochodeň vlasů, jako když kluci se&nbsp;zapálenými smolnými košťaty pobíhají v&nbsp;podvečer noci filipojakubské nebo pálí čarodějnice, tak za&nbsp;mnou vlál dým mých vlasů. A&nbsp;lidé se&nbsp;zastavovali a&nbsp;já jsem se&nbsp;vůbec nedivila, že&nbsp;se&nbsp;nemohou odtrhnout od&nbsp;těch vlajících vlasů, které jako reklama jim jely vstříc. I&nbsp;mně to&nbsp;dělalo dobře, když jsem viděla, že&nbsp;jsem viděna, prázdná bandaska od&nbsp;heřmánku cinkala o&nbsp;řídítka a&nbsp;hřeben proudícího vzduchu mi&nbsp;sčesal vlasy nazad. Projížděla jsem náměstím, všechny pohledy se&nbsp;sbíhaly v&nbsp;mém vlajícím účesu jak dráty do&nbsp;kola bicyklu, na&nbsp;kterém šlapalo do&nbsp;pedálů pohybující se&nbsp;moje Já. Francin mne takhle vlající potkal dvakrát a&nbsp;pokaždé ten můj vlající vlas z&nbsp;něho vyrazil dech, že&nbsp;se&nbsp;ke&nbsp;mně ani nehlásil, nebyl schopen na&nbsp;mne vykřiknout, zůstal zchromlý mým neočekávaným zjevením, že&nbsp;se&nbsp;přitiskl ke&nbsp;zdi a&nbsp;chvíli musel počkat, až&nbsp;chytí dech, kdybych ho&nbsp;oslovila, měla jsem dojem, že&nbsp;se&nbsp;skácí, to&nbsp;byla jeho zamilovanost, která jej tiskla ke&nbsp;zdi, jako to&nbsp;osiřelé dítě od&nbsp;Alše v&nbsp;čítánce. A&nbsp;já jsem šlapala do&nbsp;pedálů, koleny střídavě tloukla do&nbsp;bandasky, cyklisté, kteří jeli proti mně, zastavili se, někteří otočili bicykl a&nbsp;hnali se&nbsp;za&nbsp;mnou, předjížděli mne, aby otočili kola a&nbsp;znovu mi&nbsp;jeli vstříc, a&nbsp;zdravili moji blůzičku a&nbsp;bandasku a&nbsp;ty moje vlající vlasy a&nbsp;mne celou, a&nbsp;já jsem jim vlídně a&nbsp;s&nbsp;pochopením dopřála tu&nbsp;podívanou a&nbsp;jen jsem litovala, že&nbsp;nemám takovou schopnost, abych sama sobě jednou mohla takhle jet vstříc, abych se&nbsp;taky potěšila tím, nač jsem byla hrdá a&nbsp;zač jsem se&nbsp;nemohla stydět. Projela jsem ještě jednou náměstím a&nbsp;pak jela hlavní třídou, tam před Grandem, tam stál orion a&nbsp;před orionem Francin a&nbsp;držel v&nbsp;prstech svíčku, stál tam s&nbsp;tím svým motocyklem a&nbsp;jistě mne viděl, ale dělal, že&nbsp;mne nevidí, ten jeho orion pořád zlobil se&nbsp;zapalováním a&nbsp;vůbec, takže Francin v&nbsp;sajdkáře vozil s&nbsp;sebou nejen všechny klíče a&nbsp;hasáky a&nbsp;šroubováky, ale i&nbsp;malý šlapací soustruh. Vedle Francina stáli dva členové předsednictva správní rady pivovaru s&nbsp;ručením omezeným, než jsem pleskla botičkou o&nbsp;dláždění, sáhla jsem za&nbsp;sebe a&nbsp;přitáhla si&nbsp;vlasy a&nbsp;položila je&nbsp;do&nbsp;klína.</span></p>
          <p class="chunk" data-nb-ref-number="3" data-nb-words="3" data-nb-chars="28"><span class="idea" data-nb-ref-number="3" id="idea3" data-nb-words="3" data-nb-chars="28">„Nazdar, Francine,“ povídám.</span></p>
          <p class="chunk" data-nb-ref-number="4" data-nb-words="21" data-nb-chars="114"><span class="idea" data-nb-ref-number="4" id="idea4" data-nb-words="21" data-nb-chars="114">A&nbsp;Francin profoukl svíčku, a&nbsp;když mne uslyšel, ta&nbsp;svíčka mu&nbsp;vypadla z&nbsp;prstů, ve&nbsp;tváři měl dvě čmouhy od&nbsp;montování.</span></p>
          <p class="chunk" data-nb-ref-number="5" data-nb-words="5" data-nb-chars="45"><span class="idea" data-nb-ref-number="5" id="idea5" data-nb-words="5" data-nb-chars="45">„Rukulíbám,“ pozdravili členové správní rady.</span></p>
          <p class="chunk" data-nb-ref-number="6" data-nb-words="18" data-nb-chars="107"><span class="idea" data-nb-ref-number="6" id="idea6" data-nb-words="18" data-nb-chars="107">„Dobrý den, pánové, máme dneska krásné počasí, co?“ řekla jsem a&nbsp;Francin se&nbsp;začervenal až&nbsp;do&nbsp;kořínků vlasů.</span></p>
          <p class="chunk" data-nb-ref-number="7" data-nb-words="7" data-nb-chars="47"><span class="idea" data-nb-ref-number="7" id="idea7" data-nb-words="7" data-nb-chars="47">„Kam ti, Francine, zapadla ta&nbsp;svíčka?“ povídám.</span></p>
          <p class="chunk" data-nb-ref-number="8" data-nb-words="153" data-nb-chars="897"><span class="idea" data-nb-ref-number="8" id="idea8" data-nb-words="153" data-nb-chars="897">A&nbsp;sehnula jsem se, Francin poklekl a&nbsp;hledal svíčku pod sajdkárou, položila jsem kapesníček na&nbsp;dlažbu, poklekla a&nbsp;vlasy se&nbsp;mi&nbsp;svezly, pan de&nbsp;Giorgi, kominický mistr, vzal něžně moje vlasy a&nbsp;přehodil si&nbsp;je&nbsp;přes loket jako kostelník kněžské roucho, Francin klečel a&nbsp;upíral oči pod modrý stín přívěsného vozíku a&nbsp;já jsem viděla, že&nbsp;moje přítomnost jej vyvedla tak z&nbsp;konceptu, že&nbsp;hledá jen proto, aby se&nbsp;vzpamatoval, to&nbsp;když jsme měli svatbu, tak zrovna takhle to&nbsp;dopadlo, když mi&nbsp;navlíkal prstýnek, tak se&nbsp;mu&nbsp;chvěly prsty, že&nbsp;snubní prsten mu&nbsp;vypadl a&nbsp;zakuláčel se&nbsp;kamsi tak, že&nbsp;nejdřív Francin a&nbsp;pak svědkové a&nbsp;potom svatebčané, nejdřív v&nbsp;předklonu, pak po&nbsp;čtyřech, dokonce i&nbsp;kněz lezli po&nbsp;čtyřech chrámem, až&nbsp;ministrant pod kazatelnou našel ten snubní prsten, kulatý snubní prstýnek zakuláčený na&nbsp;opačnou stranu, než hledala po&nbsp;čtyřech celá svatba. A&nbsp;já jsem se&nbsp;tenkrát smála, stála jsem a&nbsp;smála se…</span></p>
          <p class="chunk" data-nb-ref-number="9" data-nb-words="13" data-nb-chars="72"><span class="idea" data-nb-ref-number="9" id="idea9" data-nb-words="13" data-nb-chars="72">„Támhle něco je&nbsp;u&nbsp;kanálku,“ řekl chlapec a&nbsp;hnal dál obruč hlavní třídou.</span></p>
          <p class="chunk" data-nb-ref-number="10" data-nb-words="49" data-nb-chars="280"><span class="idea" data-nb-ref-number="10" id="idea10" data-nb-words="49" data-nb-chars="280">A&nbsp;u&nbsp;kanálu ležela svíčka, Francin ji&nbsp;vzal do&nbsp;prstů, a&nbsp;když ji&nbsp;chtěl zašroubovat do&nbsp;motoru, třásly se&nbsp;mu&nbsp;ruce tak, že&nbsp;svíčka jektala v&nbsp;závitech. A&nbsp;otevřely se&nbsp;dveře Grandu a&nbsp;vyšel pan Bernádek, kovářský mistr, ten, který na&nbsp;posezení vypil štěně plzeňského, a&nbsp;přinesl sklenici piva.</span></p>
          <p class="chunk" data-nb-ref-number="11" data-nb-words="8" data-nb-chars="50"><span class="idea" data-nb-ref-number="11" id="idea11" data-nb-words="8" data-nb-chars="50">„Milostivá paní, neurazte se, napijte se&nbsp;vode mě!“</span></p>
          <p class="chunk" data-nb-ref-number="12" data-nb-words="5" data-nb-chars="30"><span class="idea" data-nb-ref-number="12" id="idea12" data-nb-words="5" data-nb-chars="30">„Na vaše zdraví, pane mistře!“</span></p>
          <p class="chunk" data-nb-ref-number="13" data-nb-words="32" data-nb-chars="169"><span class="idea" data-nb-ref-number="13" id="idea13" data-nb-words="32" data-nb-chars="169">Vnořila jsem nosík do&nbsp;pěny, zvedla ruku jakoby k&nbsp;přísaze a&nbsp;zvolna a&nbsp;s&nbsp;chutí jsem pila ten sladce hořký nápoj, a&nbsp;když jsem dopila, utřela jsem si&nbsp;ukazováčkem rty a&nbsp;řekla:</span></p>
          <p class="chunk" data-nb-ref-number="14" data-nb-words="8" data-nb-chars="45"><span class="idea" data-nb-ref-number="14" id="idea14" data-nb-words="8" data-nb-chars="45">„Pivo našeho pivovaru ale je&nbsp;taky tak dobré.“</span></p>
          <p class="chunk" data-nb-ref-number="15" data-nb-words="5" data-nb-chars="28"><span class="idea" data-nb-ref-number="15" id="idea15" data-nb-words="5" data-nb-chars="28">Pan Bernádek se&nbsp;mi&nbsp;poklonil:</span></p>
          <p class="chunk" data-nb-ref-number="16" data-nb-words="27" data-nb-chars="178"><span class="idea" data-nb-ref-number="16" id="idea16" data-nb-words="27" data-nb-chars="178">„Avšak plzeňský pivo, milostivá paní, má&nbsp;přesnější barvu vašich vlasů, dovolte…“ zabreptal kovářský mistr, „dovolte mi, abych na&nbsp;vaši počest šel dál popíjet ty&nbsp;vaše zlaté vlasy.“</span></p>
          <p class="chunk" data-nb-ref-number="17" data-nb-words="16" data-nb-chars="111"><span class="idea" data-nb-ref-number="17" id="idea17" data-nb-words="16" data-nb-chars="111">Uklonil se&nbsp;a&nbsp;odcházel, stodvacetikilová persona, které kalhoty dělaly vzadu ohromné faldy, faldy, jako má&nbsp;slon.</span></p>
          <p class="chunk" data-nb-ref-number="18" data-nb-words="5" data-nb-chars="39"><span class="idea" data-nb-ref-number="18" id="idea18" data-nb-words="5" data-nb-chars="39">„Francine,“ povídám, „přijdeš k&nbsp;obědu?“</span></p>
          <p class="chunk" data-nb-ref-number="19" data-nb-words="62" data-nb-chars="401"><span class="idea" data-nb-ref-number="19" id="idea19" data-nb-words="62" data-nb-chars="401">Utahoval svíčku v&nbsp;hlavě motoru, předstíral soustředěnost. Uklonila jsem se&nbsp;pánům členům správní rady, šlápla do&nbsp;pedálů, hodila za&nbsp;sebe ty&nbsp;svoje proudy plzeňského piva a&nbsp;nabírajíc rychlosti jsem úzkou uličkou vyjela na&nbsp;most a&nbsp;krajina přes zábradlí se&nbsp;přede mnou rozevřela jak deštník. Zavoněla řeka a&nbsp;tam v&nbsp;pozadí se&nbsp;tyčil béžový pivovar se&nbsp;sladovnou, měšťanský pivovar společenstva s&nbsp;ručením omezeným.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./postriziny_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>